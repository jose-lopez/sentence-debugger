ἰοὺ ἰού.
ὦ Ζεῦ βασιλεῦ τὸ χρῆμα τῶν νυκτῶν ὅσον.
οἱ δ' οἰκέται ῥέγκουσιν.
ἀλλ' οὐκ ἂν πρὸ τοῦ.
ἀπόλοιο δῆτ' ὦ πόλεμε πολλῶν οὕνεκα ὅτ' οὐδὲ κολάς' ἔξεστί μοι τοὺς οἰκέτας.
ἀλλ' οὐδ' ὁ χρηστὸς οὑτοσὶ νεανίας ἐγείρεται τῆς νυκτός ἀλλὰ πέρδεται ἐν πέντε σισύραις ἐγκεκορδυλημένος.
ἀλλ' εἰ δοκεῖ ῥέγκωμεν ἐγκεκαλυμμένοι.
ἀλλ' οὐ δύναμαι δείλαιος εὕδειν δακνόμενος ὑπὸ τῆς δαπάνης καὶ τῆς φάτνης καὶ τῶν χρεῶν διὰ τουτονὶ τὸν υἱόν.
ὁ δὲ κόμην ἔχων ἱππάζεταί τε καὶ ξυνωρικεύεται ὀνειροπολεῖ θ' ἵππους.
ἐγὼ δ' ἀπόλλυμαι ὁρῶν ἄγουσαν τὴν σελήνην εἰκάδας· οἱ γὰρ τόκοι χωροῦσιν.
ἅπτε παῖ λύχνον κἄκφερε τὸ γραμματεῖον ἵν' ἀναγνῶ λαβὼν ὁπόσοις ὀφείλω καὶ λογίσωμαι τοὺς τόκους.
τοῦ δώδεκα μνᾶς Πασίᾳ; τί ἐχρησάμην; ὅτ' ἐπριάμην τὸν κοππατίαν.
οἴμοι τάλας εἴθ' ἐξεκόπην πρότερον τὸν ὀφθαλμὸν λίθῳ.
Φίλων ἀδικεῖς.
ἔλαυνε τὸν σαυτοῦ δρόμον.
τοῦτ' ἐστὶ τουτὶ τὸ κακὸν ὅ μ' ἀπολώλεκεν· ὀνειροπολεῖ γὰρ καὶ καθεύδων ἱππικήν.
ἀτὰρ τί χρέος ἔβα με μετὰ τὸν Πασίαν; τρεῖς μναῖ διφρίσκου καὶ τροχοῖν Ἀμεινίᾳ.
ἄπαγε τὸν ἵππον ἐξαλίσας οἴκαδε.
ἀλλ' ὦ μέλ' ἐξήλικας ἐμέ γ' ἐκ τῶν ἐμῶν ὅτε καὶ δίκας ὤφληκα χἄτεροι τόκου ἐνεχυράσεσθαί φασιν.
ἔασον ὦ δαιμόνιε καταδαρθεῖν τί με.
σὺ δ' οὖν κάθευδε.
τὰ δὲ χρέα ταῦτ' ἴσθ' ὅτι εἰς τὴν κεφαλὴν ἅπαντα τὴν σὴν τρέψεται.
εἴθ' ὤφελ' ἡ προμνήστρι' ἀπολέσθαι κακῶς ἥτις με γῆμ' ἐπῆρε τὴν σὴν μητέρα.
ἐμοὶ γὰρ ἦν ἄγροικος ἥδιστος βίος εὐρωτιῶν ἀκόρητος εἰκῇ κείμενος βρύων μελίτταις καὶ προβάτοις καὶ στεμφύλοις.
ἔπειτ' ἔγημα Μεγακλέους τοῦ Μεγακλέους ἀδελφιδῆν ἄγροικος ὢν ἐξ ἄστεως σεμνήν τρυφῶσαν ἐγκεκοισυρωμένην.
ταύτην ὅτ' ἐγάμουν συγκατεκλινόμην ἐγὼ ὄζων τρυγός τρασιᾶς ἐρίων περιουσίας ἡ δ' αὖ μύρου κρόκου καταγλωττισμάτων δαπάνης λαφυγμοῦ Κωλιάδος Γενετυλλίδος.
οὐ μὴν ἐρῶ γ' ὡς ἀργὸς ἦν ἀλλ' ἐσπάθα ἐγὼ δ' ἂν αὐτῇ θοἰμάτιον δεικνὺς τοδὶ πρόφασιν ἔφασκον· ὦ γύναι λίαν σπαθᾷς.
ἔλαιον ἡμῖν οὐκ ἔνεστ' ἐν τῷ λύχνῳ.
διὰ τί δῆτα κλαύσομαι;         ὅτι τῶν παχειῶν ἐνετίθεις θρυαλλίδων.
μετὰ ταῦθ' ὅπως νῷν ἐγένεθ' υἱὸς οὑτοσί ἐμοί τε δὴ καὶ τῇ γυναικὶ τἀγαθῇ περὶ τοὐνόματος δὴ 'ντεῦθεν ἐλοιδορούμεθα.
ἡ μὲν γὰρ ἵππον προσετίθει πρὸς τοὔνομα Ξάνθιππον ἢ Χάριππον ἢ Καλλιππίδην ἐγὼ δὲ τοῦ πάππου 'τιθέμην Φειδωνίδην.
τέως μὲν οὖν ἐκρινόμεθ'· εἶτα τῷ χρόνῳ κοινῇ ξυνέβημεν κἀθέμεθα Φειδιππίδην.
τοῦτον τὸν υἱὸν λαμβάνους' ἐκορίζετο· ὅταν σὺ μέγας ὢν ἅρμ' ἐλαύνῃς πρὸς πόλιν ὥσπερ Μεγακλέης ξυστίδ' ἔχων ἐγὼ δ' ἔφην· ὅταν μὲν οὖν τὰς αἶγας ἐκ τοῦ φελλέως ὥσπερ ὁ πατήρ σου διφθέραν ἐνημμένος.
ἀλλ' οὐκ ἐπείθετο τοῖς ἐμοῖς οὐδὲν λόγοις ἀλλ' ἵππερόν μου κατέχεεν τῶν χρημάτων.
νῦν οὖν ὅλην τὴν νύκτα φροντίζων ὁδοῦ μίαν ηὗρον ἀτραπὸν δαιμονίως ὑπερφυᾶ ἣν ἢν ἀναπείσω τουτονί σωθήσομαι.
ἀλλ' ἐξεγεῖραι πρῶτον αὐτὸν βούλομαι.
τί ὦ πάτερ;         κύσον με καὶ τὴν χεῖρα δὸς τὴν δεξιάν.
μή μοι γε τοῦτον μηδαμῶς τὸν ἵππιον· οὗτος γὰρ ὁ θεὸς αἴτιός μοι τῶν κακῶν.
ἀλλ' εἴπερ ἐκ τῆς καρδίας μ' ὄντως φιλεῖς ὦ παῖ πιθοῦ.
λέγε δή τί κελεύεις;                              καί τι πείσει;                                            πείσομαι νὴ τὸν Διόνυσον.
δεῦρό νυν ἀπόβλεπε.
τί οὖν τοῦτ' ἐστὶν ἐτεόν ὦ πάτερ;         ψυχῶν σοφῶν τοῦτ' ἐστὶ φροντιστήριον.
ἐνταῦθ' ἐνοικοῦς' ἄνδρες οἳ τὸν οὐρανὸν λέγοντες ἀναπείθουσιν ὡς ἔστιν πνιγεύς κἄστιν περὶ ἡμᾶς οὗτος ἡμεῖς δ' ἅνθρακες.
οὗτοι διδάσκους' ἀργύριον ἤν τις διδῷ λέγοντα νικᾶν καὶ δίκαια κἄδικα.
μεριμνοφροντισταὶ καλοί τε κἀγαθοί.
αἰβοῖ πονηροί γ' οἶδα.
τοὺς ἀλαζόνας τοὺς ὠχριῶντας τοὺς ἀνυποδήτους λέγεις ὧν ὁ κακοδαίμων Σωκράτης καὶ Χαιρεφῶν.
ἢ ἤ σιώπα.
μηδὲν εἴπῃς νήπιον.
ἀλλ' εἴ τι κήδει τῶν πατρῴων ἀλφίτων τούτων γενοῦ μοι σχασάμενος τὴν ἱππικήν.
οὐκ ἂν μὰ τὸν Διόνυσον εἰ δοίης γέ μοι τοὺς Φασιανοὺς οὓς τρέφει Λεωγόρας.
ἴθ' ἀντιβολῶ ς' ὦ φίλτατ' ἀνθρώπων ἐμοί ἐλθὼν διδάσκου.
τούτοιν τὸν ἕτερον τοῖν λόγοιν τὸν ἥττονα νικᾶν λέγοντά φασι τἀδικώτερα.
ἢν οὖν μάθῃς μοι τὸν ἄδικον τοῦτον λόγον ἃ νῦν ὀφείλω διὰ σέ τούτων τῶν χρεῶν οὐκ ἂν ἀποδοίην οὐδ' ἂν ὀβολὸν οὐδενί.
οὐκ ἂν πιθοίμην· οὐ γὰρ ἂν τλαίην ἰδεῖν τοὺς ἱππέας τὸ χρῶμα διακεκναισμένος.
οὐκ ἄρα μὰ τὴν Δήμητρα τῶν γ' ἐμῶν ἔδει οὔτ' αὐτὸς οὔθ' ὁ ζύγιος οὔθ' ὁ σαμφόρας ἀλλ' ἐξελῶ ς' εἰς κόρακας ἐκ τῆς οἰκίας.
ἀλλ' οὐ περιόψεταί μ' ὁ θεῖος Μεγακλέης ἄνιππον.
ἀλλ' εἴσειμι σοῦ δ' οὐ φροντιῶ.
ἀλλ' οὐδ' ἐγὼ μέντοι πεσών γε κείσομαι ἀλλ' εὐξάμενος τοῖσιν θεοῖς διδάξομαι αὐτὸς βαδίζων εἰς τὸ φροντιστήριον.
τί ταῦτ' ἔχων στραγγεύομαι ἀλλ' οὐχὶ κόπτω τὴν θύραν; παῖ παιδίον.
βάλλ' εἰς κόρακας.
ἀμαθής γε νὴ Δί' ὅστις οὑτωσὶ σφόδρα ἀπεριμερίμνως τὴν θύραν λελάκτικας καὶ φροντίδ' ἐξήμβλωκας ἐξηυρημένην.
σύγγνωθί μοι· τηλοῦ γὰρ οἰκῶν τῶν ἀγρῶν.
ἀλλ' εἰπέ μοι τὸ πρᾶγμα τοὐξημβλωμένον.
ἀλλ' οὐ θέμις πλὴν τοῖς μαθηταῖσιν λέγειν.
λέγε νυν ἐμοὶ θαρρῶν· ἐγὼ γὰρ οὑτοσὶ ἥκω μαθητὴς εἰς τὸ φροντιστήριον.
λέξω νομίσαι δὲ ταῦτα χρὴ μυστήρια.
ἀνήρετ' ἄρτι Χαιρεφῶντα Σωκράτης ψύλλαν ὁπόσους ἅλλοιτο τοὺς αὑτῆς πόδας.
δακοῦσα γὰρ τοῦ Χαιρεφῶντος τὴν ὀφρῦν ἐπὶ τὴν κεφαλὴν τὴν Σωκράτους ἀφήλατο.
κηρὸν διατήξας εἶτα τὴν ψύλλαν λαβὼν ἐνέβαψεν εἰς τὸν κηρὸν αὐτῆς τὼ πόδε κᾆτα ψυχείσῃ περιέφυσαν Περσικαί.
ταύτας ὑπολύσας ἀνεμέτρει τὸ χωρίον.
ὦ Ζεῦ βασιλεῦ τῆς λεπτότητος τῶν φρενῶν.
ἀνήρετ' αὐτὸν Χαιρεφῶν ὁ Σφήττιος ὁπότερα τὴν γνώμην ἔχοι τὰς ἐμπίδας κατὰ τὸ στόμ' ᾄδειν ἢ κατὰ τοὐρροπύγιον.
σάλπιγξ ὁ πρωκτός ἐστιν ἄρα τῶν ἐμπίδων.
ὦ τρισμακάριος τοῦ διεντερεύματος.
ἦ ῥᾳδίως φεύγων ἂν ἀποφύγοι δίκην ὅστις δίοιδε τοὔντερον τῆς ἐμπίδος.
πρῴην δέ γε γνώμην μεγάλην ἀφῃρέθη ὑπ' ἀσκαλαβώτου.
ζητοῦντος αὐτοῦ τῆς σελήνης τὰς ὁδοὺς καὶ τὰς περιφοράς εἶτ' ἄνω κεχηνότος ἀπὸ τῆς ὀροφῆς νύκτωρ γαλεώτης κατέχεσεν.
ἥσθην γαλεώτῃ καταχέσαντι Σωκράτους.
ἐχθὲς δέ γ' ἡμῖν δεῖπνον οὐκ ἦν ἑσπέρας.
τί δῆτ' ἐκεῖνον τὸν Θαλῆν θαυμάζομεν; ἄνοιγ' ἄνοιγ' ἁνύσας τὸ φροντιστήριον καὶ δεῖξον ὡς τάχιστά μοι τὸν Σωκράτη.
μαθητιῶ γάρ.
ἀλλ' ἄνοιγε τὴν θύραν.
ἀτὰρ τί ποτ' εἰς τὴν γῆν βλέπουσιν οὑτοιί;         ζητοῦσιν οὗτοι τὰ κατὰ γῆς.
βολβοὺς ἄρα ζητοῦσι.
μή νυν τοῦτό γ' ἔτι φροντίζετε· ἐγὼ γὰρ οἶδ' ἵν' εἰσὶ μεγάλοι καὶ καλοί.
τί δῆθ' ὁ πρωκτὸς εἰς τὸν οὐρανὸν βλέπει;         αὐτὸς καθ' αὑτὸν ἀστρονομεῖν διδάσκεται.
ἀλλ' εἴσιθ' ἵνα μὴ 'κεῖνος ὑμῖν ἐπιτύχῃ.
μήπω γε μήπω γ' ἀλλ' ἐπιμεινάντων ἵνα αὐτοῖσι κοινώσω τι πραγμάτιον ἐμόν.
ἀλλ' οὐχ οἷόν τ' αὐτοῖσι πρὸς τὸν ἀέρα ἔξω διατρίβειν πολὺν ἄγαν ἐστὶν χρόνον.
ἀστρονομία μὲν αὑτηί.
τοῦτ' οὖν τί ἐστι χρήσιμον;         γῆν ἀναμετρεῖσθαι.
ἀστεῖον λέγεις· τὸ γὰρ σόφισμα δημοτικὸν καὶ χρήσιμον.
αὕτη δέ σοι γῆς περίοδος πάσης.
τί σὺ λέγεις; οὐ πείθομαι ἐπεὶ δικαστὰς οὐχ ὁρῶ καθημένους.
ὡς τοῦτ' ἀληθῶς Ἀττικὸν τὸ χωρίον.
ἡ δέ γ' Εὔβοι' ὡς ὁρᾷς ἡδὶ παρατέταται μακρὰ πόρρω πάνυ.
οἶδ'· ὑπὸ γὰρ ἡμῶν παρετάθη καὶ Περικλέους.
ὡς ἐγγὺς ἡμῶν.
τοῦτο μεταφροντίζετε ταύτην ἀφ' ἡμῶν ἀπαγαγεῖν πόρρω πάνυ.
ἀλλ' οὐχ οἷόν τε.
νὴ Δί' οἰμώξεσθ' ἄρα.
τίς αὐτός;                         Σωκράτης.
ὦ Σωκράτης.
ἴθ' οὗτος ἀναβόησον αὐτόν μοι μέγα.
αὐτὸς μὲν οὖν σὺ κάλεσον· οὐ γάρ μοι σχολή.
ὦ Σώκρατες.
ὦ Σωκρατίδιον.
ἀεροβατῶ καὶ περιφρονῶ τὸν ἥλιον.
εἰ δ' ὢν χαμαὶ τἄνω κάτωθεν ἐσκόπουν οὐκ ἄν ποθ' ηὗρον· οὐ γὰρ ἀλλ' ἡ γῆ βίᾳ ἕλκει πρὸς αὑτὴν τὴν ἰκμάδα τῆς φροντίδος.
πάσχει δὲ ταὐτὸ τοῦτο καὶ τὰ κάρδαμα.
ἦλθες δὲ κατὰ τί;                          βουλόμενος μαθεῖν λέγειν· ὑπὸ γὰρ τόκων χρήστων τε δυσκολωτάτων ἄγομαι φέρομαι τὰ χρήματ' ἐνεχυράζομαι.
ἀλλά με δίδαξον τὸν ἕτερον τοῖν σοῖν λόγοιν τὸν μηδὲν ἀποδιδόντα.
μισθὸν δ' ὅντιν' ἂν πράττῃ μ' ὀμοῦμαί σοι καταθήσειν τοὺς θεούς.
τῷ γὰρ ὄμνυτε; ἦ σιδαρέοισιν ὥσπερ ἐν Βυζαντίῳ;         βούλει τὰ θεῖα πράγματ' εἰδέναι σαφῶς ἅττ' ἐστὶν ὀρθῶς;                          νὴ Δί' εἴπερ ἐστί γε.
κάθιζε τοίνυν ἐπὶ τὸν ἱερὸν σκίμποδα.
ἰδού κάθημαι.
τουτονὶ τοίνυν λαβὲ τὸν στέφανον.
οὔκ ἀλλὰ ταῦτα πάντα τοὺς τελουμένους ἡμεῖς ποοῦμεν.
ἀλλ' ἔχ' ἀτρεμεί.
μὰ τὸν Δί' οὐ ψεύσει γέ με· καταπαττόμενος γὰρ παιπάλη γενήσομαι.
εὐφημεῖν χρὴ τὸν πρεσβύτην καὶ τῆς εὐχῆς ἐπακούειν.
ὦ δέσποτ' ἄναξ ἀμέτρητ' Ἀήρ ὃς ἔχεις τὴν γῆν μετέωρον λαμπρός τ' Αἰθήρ σεμναί τε θεαὶ Νεφέλαι βροντησικέραυνοι ἄρθητε φάνητ' ὦ δέσποιναι τῷ φροντιστῇ μετέωροι.
μήπω μήπω γε πρὶν ἂν τουτὶ πτύξωμαι μὴ καταβρεχθῶ.
τὸ δὲ μηδὲ κυνῆν οἴκοθεν ἐλθεῖν ἐμὲ τὸν κακοδαίμον' ἔχοντα.
ἔλθετε δῆτ' ὦ πολυτίμητοι Νεφέλαι τῷδ' εἰς ἐπίδειξιν· εἴτ' ἐπ' Ὀλύμπου κορυφαῖς ἱεραῖς χιονοβλήτοισι κάθησθε εἴτ' Ὠκεανοῦ πατρὸς ἐν κήποις ἱερὸν χορὸν ἵστατε Νύμφαις εἴτ' ἄρα Νείλου προχοαῖς ὑδάτων χρυσέαις ἀρύτεσθε πρόχοισιν ἢ Μαιῶτιν λίμνην ἔχετ' ἢ σκόπελον νιφόεντα Μίμαντος· ὑπακούσατε δεξάμεναι θυσίαν καὶ τοῖς ἱεροῖσι χαρεῖσαι.
ἀέναοι Νεφέλαι                                                                 ἀρθῶμεν φανεραὶ δροσερὰν φύσιν εὐάγητον πατρὸς ἀπ' Ὠκεανοῦ βαρυαχέος ὑψηλῶν ὀρέων κορυφὰς ἔπι δενδροκόμους ἵνα τηλεφανεῖς σκοπιὰς ἀφορώμεθα καρπούς τ' ἀρδομέναν ἱερὰν χθόνα καὶ ποταμῶν ζαθέων κελαδήματα καὶ πόντον κελάδοντα βαρύβρομον· ὄμμα γὰρ αἰθέρος ἀκάματον σελαγεῖται μαρμαρέαισιν αὐγαῖς.
ἀλλ' ἀποσεισάμεναι νέφος ὄμβριον ἀθανάτας ἰδέας ἐπιδώμεθα τηλεσκόπῳ ὄμματι γαῖαν.
ὦ μέγα σεμναὶ Νεφέλαι φανερῶς ἠκούσατέ μου καλέσαντος.
κεἰ θέμις ἐστίν νυνί γ' ἤδη κεἰ μὴ θέμις ἐστί χεσείω.
οὐ μὴ σκώψει μηδὲ ποήσεις ἅπερ οἱ τρυγοδαίμονες οὗτοι ἀλλ' εὐφήμει· μέγα γάρ τι θεῶν κινεῖται σμῆνος ἀοιδαῖς.
παρθένοι ὀμβροφόροι                                                                 ἔλθωμεν λιπαρὰν χθόνα Παλλάδος εὔανδρον γᾶν Κέκροπος ὀψόμεναι πολυήρατον· οὗ σέβας ἀρρήτων ἱερῶν ἵνα μυστοδόκος δόμος ἐν τελεταῖς ἁγίαις ἀναδείκνυται· οὐρανίοις τε θεοῖς δωρήματα ναοί θ' ὑψερεφεῖς καὶ ἀγάλματα καὶ πρόσοδοι μακάρων ἱερώταται εὐστέφανοί τε θεῶν θυσίαι θαλίαι τε παντοδαπαῖσιν ὥραις ἦρί τ' ἐπερχομένῳ Βρομία χάρις εὐκελάδων τε χορῶν ἐρεθίσματα καὶ μοῦσα βαρύβρομος αὐλῶν.
ταῦτ' ἄρ' ἀκούσας' αὐτῶν τὸ φθέγμ' ἡ ψυχή μου πεπότηται καὶ λεπτολογεῖν ἤδη ζητεῖ καὶ περὶ καπνοῦ στενολεσχεῖν καὶ γνωμιδίῳ γνώμην νύξας' ἑτέρῳ λόγῳ ἀντιλογῆσαι· ὥστ' εἴ πως ἐστίν ἰδεῖν αὐτὰς ἤδη φανερῶς ἐπιθυμῶ.
βλέπε νυν δευρὶ πρὸς τὴν Πάρνηθ'· ἤδη γὰρ ὁρῶ κατιούσας ἡσυχῇ αὐτάς.
χωροῦς' αὗται πάνυ πολλαὶ διὰ τῶν κοίλων καὶ τῶν δασέων αὗται πλάγιαι.
παρὰ τὴν εἴσοδον.
ἤδη νυνὶ μόλις οὕτως.
νῦν γέ τοι ἤδη καθορᾷς αὐτάς εἰ μὴ λημᾷς κολοκύνταις.
νὴ Δί' ἔγωγ'.
ὦ πολυτίμητοι· πάντα γὰρ ἤδη κατέχουσιν.
οὐ γὰρ μὰ Δί' οἶσθ' ὁτιὴ πλείστους αὗται βόσκουσι σοφιστάς Θουριομάντεις ἰατροτέχνας σφραγιδονυχαργοκομήτας· κυκλίων τε χορῶν ᾀσματοκάμπτας ἄνδρας μετεωροφένακας οὐδὲν δρῶντας βόσκους' ἀργούς ὅτι ταύτας μουσοποοῦσιν.
ταῦτ' ἄρ' ἐποίουν ὑγρᾶν Νεφελᾶν στρεπταίγλαν δάϊον ὁρμάν πλοκάμους θ' ἑκατογκεφάλα Τυφῶ πρημαινούσας τε θυέλλας εἶτ' ἀερίας διεράς γαμψούς τ' οἰωνοὺς ἀερονηχεῖς ὄμβρους θ' ὑδάτων δροσερᾶν νεφελᾶν· εἶτ' ἀντ' αὐτῶν κατέπινον κεστρᾶν τεμάχη μεγαλᾶν ἀγαθᾶν κρέα τ' ὀρνίθεια κιχηλᾶν.
διὰ μέντοι τάσδ'.
φέρε ποῖαι γάρ τινές εἰσιν;         οὐκ οἶδα σαφῶς· εἴξασιν δ' οὖν ἐρίοισιν πεπταμένοισιν κοὐχὶ γυναιξίν μὰ Δί' οὐδ' ὁτιοῦν· αὗται δὲ ῥῖνας ἔχουσιν.
ἀπόκριναί νυν ἅττ' ἂν ἔρωμαι.
λέγε νυν ταχέως ὅτι βούλει.
εἶτα τί τοῦτο;         γίγνονται πάνθ' ὅτι βούλονται· κᾆτ' ἢν μὲν ἴδωσι κομήτην ἄγριόν τινα τῶν λασίων τούτων οἷόνπερ τὸν Ξενοφάντου σκώπτουσαι τὴν μανίαν αὐτοῦ κενταύροις ᾔκασαν αὑτάς.
ταῦτ' ἄρα ταῦτα Κλεώνυμον αὗται τὸν ῥίψασπιν χθὲς ἰδοῦσαι ὅτι δειλότατον τοῦτον ἑώρων ἔλαφοι διὰ τοῦτ' ἐγένοντο.
καὶ νῦν γ' ὅτι Κλεισθένη εἶδον ὁρᾷς διὰ τοῦτ' ἐγένοντο γυναῖκες.
χαίρετε τοίνυν ὦ δέσποιναι· καὶ νῦν εἴπερ τινὶ κἄλλῳ οὐρανομήκη ῥήξατε κἀμοὶ φωνήν ὦ παμβασίλειαι.
χαῖρ' ὦ πρεσβῦτα παλαιογενές θηρατὰ λόγων φιλομούσων.
σύ τε λεπτοτάτων λήρων ἱερεῦ φράζε πρὸς ἡμᾶς ὅτι χρῄζεις· οὐ γὰρ ἂν ἄλλῳ γ' ὑπακούσαιμεν τῶν νῦν μετεωροσοφιστῶν πλὴν ἢ Προδίκῳ τῷ μὲν σοφίας καὶ γνώμης οὕνεκα σοὶ δὲ ὅτι βρενθύει τ' ἐν ταῖσιν ὁδοῖς καὶ τὠφθαλμὼ παραβάλλεις κἀνυπόδητος κακὰ πόλλ' ἀνέχει κἀφ' ἡμῖν σεμνοπροσωπεῖς.
ὦ Γῆ τοῦ φθέγματος ὡς ἱερὸν καὶ σεμνὸν καὶ τερατῶδες.
αὗται γάρ τοι μόναι εἰσὶ θεαί τἄλλα δὲ πάντ' ἐστὶ φλύαρος.
οὐδ' ἐστὶ Ζεύς.
αὗται δήπου· μεγάλοις δέ ς' ἐγὼ σημείοις αὐτὸ διδάξω.
νὴ τὸν Ἀπόλλω τοῦτό γε τοι τῷ νυνὶ λόγῳ εὖ προσέφυσας.
καίτοι πρότερον τὸν Δί' ἀληθῶς ᾤμην διὰ κοσκίνου οὐρεῖν.
ἀλλ' ὅστις ὁ βροντῶν ἐστὶ φράσον τοῦθ' ὅ με ποιεῖ τετραμαίνειν.
αὗται βροντῶσι κυλινδόμεναι.
ὁ δ' ἀναγκάζων ἐστὶ τίς αὐτάςοὐχ ὁ Ζεύς; ὥστε φέρεσθαι;         ἥκιστ' ἀλλ' αἰθέριος δῖνος.
ἀτὰρ οὐδέν πω περὶ τοῦ πατάγου καὶ τῆς βροντῆς μ' ἐδίδαξας.
ἤδη ζωμοῦ Παναθηναίοις ἐμπλησθεὶς εἶτ' ἐταράχθης τὴν γαστέρα καὶ κλόνος ἐξαίφνης αὐτὴν διεκορκορύγησεν;         νὴ τὸν Ἀπόλλω καὶ δεινὰ ποεῖ γ' εὐθύς μοι καὶ τετάρακται χὤσπερ βροντὴ τὸ ζωμίδιον παταγεῖ καὶ δεινὰ κέκραγεν ἀτρέμας πρῶτον παππὰξ παππάξ κἄπειτ' ἐπάγει παπαπαππάξ· χὤταν χέζω κομιδῇ βροντᾷ παπαπαππάξ ὥσπερ ἐκεῖναι.
ἀλλ' ὁ κεραυνὸς πόθεν αὖ φέρεται λάμπων πυρί τοῦτο δίδαξον καὶ καταφρύγει βάλλων ἡμᾶς τοὺς δὲ ζῶντας περιφλεύει.
τοῦτον γὰρ δὴ φανερῶς ὁ Ζεὺς ἵης' ἐπὶ τοὺς ἐπιόρκους.
ἀλλὰ τὸν αὑτοῦ γε νεὼν βάλλει καὶ Σούνιον ἄκρον Ἀθηνέων καὶ τὰς δρῦς τὰς μεγάλας τί μαθών; οὐ γὰρ δὴ δρῦς γ' ἐπιορκεῖ.
οὐκ οἶδ'· ἀτὰρ εὖ σὺ λέγειν φαίνει.
νὴ Δί' ἐγὼ γοῦν ἀτεχνῶς ἔπαθον τουτί ποτε Διασίοισιν.
ὀπτῶν γαστέρα τοῖς συγγένεσιν κᾆτ' οὐκ ἔσχων ἀμελήσας ἡ δ' ἄρ' ἐφυσᾶτ' εἶτ' ἐξαίφνης διαλακήσασα πρὸς αὐτὼ τὠφθαλμώ μου προσετίλησεν καὶ κατέκαυσεν τὸ πρόσωπον.
ὦ τῆς μεγάλης ἐπιθυμήσας σοφίας ἄνθρωπε παρ' ἡμῶν ὡς εὐδαίμων ἐν Ἀθηναίοις καὶ τοῖς Ἕλλησι γενήσει εἰ μνήμων εἶ καὶ φροντιστὴς καὶ τὸ ταλαίπωρον ἔνεστιν ἐν τῇ ψυχῇ καὶ μὴ κάμνεις μήθ' ἑστὼς μήτε βαδίζων μήτε ῥιγῶν ἄχθει λίαν μήτ' ἀριστᾶν ἐπιθυμεῖς οἴνου τ' ἀπέχει καὶ γυμνασίων καὶ τῶν ἄλλων ἀνοήτων καὶ βέλτιστον τοῦτο νομίζεις ὅπερ εἰκὸς δεξιὸν ἄνδρα νικᾶν πράττων καὶ βουλεύων καὶ τῇ γλώττῃ πολεμίζων.
ἀλλ' εἵνεκα γε ψυχῆς στερρᾶς δυσκολοκοίτου τε μερίμνης καὶ φειδωλοῦ καὶ τρυσιβίου γαστρὸς καὶ θυμβρεπιδείπνου ἀμέλει θαρρῶν εἵνεκα τούτων ἐπιχαλκεύειν παρέχοιμ' ἄν.
λέγε νυν ἡμῖν ὅτι σοι δρῶμεν θαρρῶν ὡς οὐκ ἀτυχήσεις ἡμᾶς τιμῶν καὶ θαυμάζων καὶ ζητῶν δεξιὸς εἶναι.
ὦ δέσποιναι δέομαι τοίνυν ὑμῶν τουτὶ πάνυ μικρόν τῶν Ἑλλήνων εἶναί με λέγειν ἑκατὸν σταδίοισιν ἄριστον.
ἀλλ' ἔσται σοι τοῦτο παρ' ἡμῶν ὥστε τὸ λοιπόν γ' ἀπὸ τουδὶ ἐν τῷ δήμῳ γνώμας οὐδεὶς νικήσει πλείονας ἢ σύ.
μή μοι γε λέγειν γνώμας μεγάλας· οὐ γὰρ τούτων ἐπιθυμῶ ἀλλ' ὅς' ἐμαυτῷ στρεψοδικῆσαι καὶ τοὺς χρήστας διολισθεῖν.
τεύξει τοίνυν ὧν ἱμείρεις· οὐ γὰρ μεγάλων ἐπιθυμεῖς.
ἀλλὰ σεαυτὸν παράδος θαρρῶν τοῖς ἡμετέροις προπόλοισιν.
δράσω ταῦθ' ὑμῖν πιστεύσας· ἡ γὰρ ἀνάγκη με πιέζει διὰ τοὺς ἵππους τοὺς κοππατίας καὶ τὸν γάμον ὅς μ' ἐπέτριψεν.
νῦν οὖν χρήσθων ἀτεχνῶς ὅτι βούλονται τουτὶ τό γ' ἐμὸν σῶμ' αὐτοῖσιν παρέχω τύπτειν πεινῆν διψῆν αὐχμεῖν ῥιγῶν ἀσκὸν δείρειν εἴπερ τὰ χρέα διαφευξοῦμαι τοῖς τ' ἀνθρώποις εἶναι δόξω θρασύς εὔγλωττος τολμηρός ἴτης βδελυρός ψευδῶν συγκολλητής εὑρησιεπής περίτριμμα δικῶν κύρβις κρόταλον κίναδος τρύμη μάσθλης εἴρων γλοιός ἀλαζών κέντρων μιαρός στρόφις ἀργαλέος ματιολοιχός.
ταῦτ' εἴ με καλοῦς' ἁπαντῶντες δρώντων ἀτεχνῶς ὅτι χρῄζουσιν· κεἰ βούλονται νὴ τὴν Δήμητρ' ἔκ μου χορδὴν τοῖς φροντισταῖς παραθέντων.
λῆμα μὲν πάρεστι τῷδέ γ' οὐκ ἄτολμον ἀλλ' ἕτοιμον.
ἴσθι δ' ὡς ταῦτα μαθὼν παρ' ἐμοῦ κλέος οὐρανόμηκες ἐν βροτοῖσιν ἕξεις.
ἆρά γε τοῦτ' ἄρ' ἐγώ ποτ' ὄψομαι;                  ὥστε γέ σου πολλοὺς ἐπὶ ταῖσι θύραις ἀεὶ καθῆσθαι βουλομένους ἀνακοινοῦσθαι τε καὶ εἰς λόγον ἐλθεῖν πράγματα κἀντιγραφὰς πολλῶν ταλάντων ἄξια σῇ φρενὶ συμβουλευσομένους μετὰ σοῦ.
ἀλλ' ἐγχείρει τὸν πρεσβύτην ὅτιπερ μέλλεις προδιδάσκειν καὶ διακίνει τὸν νοῦν αὐτοῦ καὶ τῆς γνώμης ἀποπειρῶ.
ἄγε δή κάτειπέ μοι σὺ τὸν σαυτοῦ τρόπον ἵν' αὐτὸν εἰδὼς ὅστις ἐστὶ μηχανὰς ἤδη 'πὶ τούτοις πρὸς σὲ καινὰς προσφέρω.
δύο τρόπω νὴ τὸν Δία.
ἢν μέν γ' ὀφείληταί τι μοι μνήμων πάνυ ἐὰν δ' ὀφείλω σχέτλιος ἐπιλήσμων πάνυ.
πῶς οὖν δυνήσει μανθάνειν;                                   ἀμέλει καλῶς.
ἄγε νυν ὅπως ὅταν τι προβάλωμαι σοφὸν περὶ τῶν μετεώρων εὐθέως ὑφαρπάσει.
δέδοικά ς' ὦ πρεσβῦτα μὴ πληγῶν δέει.
ἴθι νυν κατάθου θοἰμάτιον.
ἀλλ' οὐχὶ φωράσων ἔγωγ' εἰσέρχομαι.
οἴμοι κακοδαίμων ἡμιθνὴς γενήσομαι.
οὐ μὴ λαλήσεις ἀλλ' ἀκολουθήσεις ἐμοὶ ἁνύσας τι δευρὶ θᾶττον.
εἰς τὼ χεῖρέ νυν δός μοι μελιτοῦτταν πρότερον ὡς δέδοικ' ἐγὼ εἴσω καταβαίνων ὥσπερ εἰς Τροφωνίου.
εὐτυχία γένοιτο τἀνθρώπῳ ὅτι προήκων εἰς βαθὺ τῆς ἡλικίας νεωτέροις τὴν φύσιν αὑτοῦ πράγμασιν χρωτίζεται καὶ σοφίαν ἐπασκεῖ.
ὦ θεώμενοι κατερῶ πρὸς ὑμᾶς ἐλευθέρως τἀληθῆ νὴ τὸν Διόνυσον τὸν ἐκθρέψαντά με.
οὕτω νικήσαιμί τ' ἐγὼ καὶ νομιζοίμην σοφὸς ὡς ὑμᾶς ἡγούμενος εἶναι θεατὰς δεξιοὺς καὶ ταύτην σοφώτατ' ἔχειν τῶν ἐμῶν κωμῳδιῶν πρώτους ἠξίως' ἀναγεῦς' ὑμᾶς ἣ παρέσχε μοι ἔργον πλεῖστον· εἶτ' ἀνεχώρουν ὑπ' ἀνδρῶν φορτικῶν ἡττηθεὶς οὐκ ἄξιος ὤν.
ταῦτ' οὖν ὑμῖν μέμφομαι τοῖς σοφοῖς ὧν οὕνεκ' ἐγὼ ταῦτ' ἐπραγματευόμην.
ἀλλ' οὐδ' ὣς ὑμῶν ποθ' ἑκὼν προδώσω τοὺς δεξιούς.
ἐξ ὅτου γὰρ ἐνθάδ' ὑπ' ἀνδρῶν οὓς ἡδὺ καὶ λέγειν ὁ σώφρων τε χὠ καταπύγων ἄριστ' ἠκουσάτην κἀγώ παρθένος γὰρ ἔτ' ἦν κοὐκ ἐξῆν πώ μοι τεκεῖν ἐξέθηκα παῖς δ' ἑτέρα τις λαβοῦς' ἀνείλετο ὑμεῖς δ' ἐξεθρέψατε γενναίως κἀπαιδεύσατε ἐκ τούτου μοι πιστὰ παρ' ὑμῶν γνώμης ἔσθ' ὅρκια.
νῦν οὖν Ἠλέκτραν κατ' ἐκείνην ἥδ' ἡ κωμῳδία ζητοῦς' ἦλθ' ἤν που 'πιτύχῃ θεαταῖς οὕτω σοφοῖς.
γνώσεται γάρ ἤνπερ ἴδῃ τἀδελφοῦ τὸν βόστρυχον.
ὡς δὲ σώφρων ἐστὶ φύσει σκέψασθ' ἥτις πρῶτα μὲν οὐδὲν ἦλθε ῥαψαμένη σκύτινον καθειμένον ἐρυθρὸν ἐξ ἄκρου παχύ τοῖς παιδίοις ἵν' ᾖ γέλως· οὐδ' ἔσκωψεν τοὺς φαλακρούς οὐδὲ κόρδαχ' εἵλκυσεν· οὐδὲ πρεσβύτης ὁ λέγων τἄπη τῇ βακτηρίᾳ τύπτει τὸν παρόντ' ἀφανίζων πονηρὰ σκώμματα· οὐδ' εἰσῇξε δᾷδας ἔχους' οὐδ' ἰοὺ ἰού βοᾷ· ἀλλ' αὑτῇ καὶ τοῖς ἔπεσιν πιστεύους' ἐλήλυθεν.
κἀγὼ μὲν τοιοῦτος ἀνὴρ ὢν ποητὴς οὐ κομῶ οὐδ' ὑμᾶς ζητῶ 'ξαπατᾶν δὶς καὶ τρὶς ταὔτ' εἰσάγων ἀλλ' αἰεὶ καινὰς ἰδέας εἰσφέρων σοφίζομαι οὐδὲν ἀλλήλαισιν ὁμοίας καὶ πάσας δεξιάς· ὃς μέγιστον ὄντα Κλέων' ἔπαις' εἰς τὴν γαστέρα κοὐκ ἐτόλμης' αὖθις ἐπεμπηδῆς' αὐτῷ κειμένῳ.
οὗτοι δ' ὡς ἅπαξ παρέδωκεν λαβὴν Ὑπέρβολος τοῦτον δείλαιον κολετρῶς' ἀεὶ καὶ τὴν μητέρα.
Εὔπολις μὲν τὸν Μαρικᾶν πρώτιστον παρείλκυσεν ἐκστρέψας τοὺς ἡμετέρους Ἱππέας κακὸς κακῶς προσθεὶς αὐτῷ γραῦν μεθύσην τοῦ κόρδακος οὕνεχ' ἣν Φρύνιχος πάλαι πεπόηχ' ἣν τὸ κῆτος ἤσθιεν.
εἶθ' Ἕρμιππος αὖθις ἐποίησεν εἰς Ὑπέρβολον ἅλλοι τ' ἤδη πάντες ἐρείδουσιν εἰς Ὑπέρβολον τὰς εἰκοὺς τῶν ἐγχέλεων τὰς ἐμὰς μιμούμενοι.
ὅστις οὖν τούτοισι γελᾷ τοῖς ἐμοῖς μὴ χαιρέτω.
ἢν δ' ἐμοὶ καὶ τοῖσιν ἐμοῖς εὐφραίνησθ' εὑρήμασιν εἰς τὰς ὥρας τὰς ἑτέρας εὖ φρονεῖν δοκήσετε.
ὑψιμέδοντα μὲν θεῶν                                                                 Ζῆνα τύραννον εἰς χορὸν πρῶτα μέγαν κικλήσκω· τόν τε μεγασθενῆ τριαίνης ταμίαν γῆς τε καὶ ἁλμυρᾶς θαλάσσης ἄγριον μοχλευτήν· καὶ μεγαλώνυμον ἡμέτερον πατέρ' Αἰθέρα σεμνότατον βιοθρέμμονα πάντων· τόν θ' ἱππονώμαν ὃς ὑπερλάμπροις ἀκτῖσιν κατέχει γῆς πέδον μέγας ἐν θεοῖς ἐν θνητοῖσί τε δαίμων.
ὦ σοφώτατοι θεαταί δεῦρο τὸν νοῦν προσέχετε· ἠδικημέναι γὰρ ὑμῖν μεμφόμεσθ' ἐναντίον.
πλεῖστα γὰρ θεῶν ἁπάντων ὠφελούσαις τὴν πόλιν δαιμόνων ἡμῖν μόναις οὐ θύετ' οὐδὲ σπένδετε αἵτινες τηροῦμεν ὑμᾶς.
ἢν γὰρ ᾖ τις ἔξοδος μηδενὶ ξὺν νῷ τότ' ἢ βροντῶμεν ἢ ψακάζομεν.
εἶτα τὸν θεοῖσιν ἐχθρὸν βυρσοδέψην Παφλαγόνα ἡνίχ' ᾑρεῖσθε στρατηγόν τὰς ὀφρῦς ξυνήγομεν κἀποοῦμεν δεινά βροντὴ δ' ἐρράγη δι' ἀστραπῆς.
ἡ σελήνη δ' ἐξέλειπεν τὰς ὁδούς ὁ δ' ἥλιος τὴν θρυαλλίδ' εἰς ἑαυτὸν εὐθέως ξυνελκύσας οὐ φανεῖν ἔφασκεν ὑμῖν εἰ στρατηγήσοι Κλέων.
ἀλλ' ὅμως εἵλεσθε τοῦτον· φασὶ γὰρ δυσβουλίαν τῇδε τῇ πόλει προσεῖναι ταῦτα μέντοι τοὺς θεούς ἅττ' ἂν ὑμεῖς ἐξαμάρτητ' ἐπὶ τὸ βέλτιον τρέπειν.
ὡς δὲ καὶ τοῦτο ξυνοίσει ῥᾳδίως διδάξομεν.
ἢν Κλέωνα τὸν λάρον δώρων ἑλόντες καὶ κλοπῆς εἶτα φιμώσητε τούτου τῷ ξύλῳ τὸν αὐχένα αὖθις εἰς τἀρχαῖον ὑμῖν εἴ τι κἀξημάρτετε ἐπὶ τὸ βέλτιον τὸ πρᾶγμα τῇ πόλει ξυνοίσεται.
ἀμφί μοι αὖτε Φοῖβ' ἄναξ                                                                 Δήλιε Κυνθίαν ἔχων ὑψικέρατα πέτραν· ἥ τ' Ἐφέσου μάκαιρα πάγχρυσον ἔχεις οἶκον ἐν ᾧ κόραι σε Λυδῶν μεγάλως σέβουσιν· ἥ τ' ἐπιχώριος ἡμετέρα θεὸς αἰγίδος ἡνίοχος πολιοῦχος Ἀθάνα· Παρνασσίαν θ' ὃς κατέχων πέτραν σὺν πεύκαις σελαγεῖ Βάκχαις Δελφίσιν ἐμπρέπων κωμαστὴς Διόνυσος.
ἡνίχ' ἡμεῖς δεῦρ' ἀφορμᾶσθαι παρεσκευάσμεθα ἡ Σελήνη ξυντυχοῦς' ἡμῖν ἐπέστειλεν φράσαι πρῶτα μὲν χαίρειν Ἀθηναίοισι καὶ τοῖς ξυμμάχοις· εἶτα θυμαίνειν ἔφασκε.
δεινὰ γὰρ πεπονθέναι ὠφελοῦς' ὑμᾶς ἅπαντας οὐ λόγοις ἀλλ' ἐμφανῶς· πρῶτα μὲν τοῦ μηνὸς εἰς δᾷδ' οὐκ ἔλαττον ἢ δραχμήν ὥστε καὶ λέγειν ἅπαντας ἐξιόντας ἑσπέρας μὴ πρίῃ παῖ δᾷδ' ἐπειδὴ φῶς Σεληναίης καλόν.
ἄλλα τ' εὖ δρᾶν φησίν ὑμᾶς δ' οὐκ ἄγειν τὰς ἡμέρας οὐδὲν ὀρθῶς ἀλλ' ἄνω τε καὶ κάτω κυδοιδοπᾶν ὥστ' ἀπειλεῖν φησὶν αὐτῇ τοὺς θεοὺς ἑκάστοτε ἡνίκ' ἂν ψευσθῶσι δείπνου κἀπίωσιν οἴκαδε τῆς ἑορτῆς μὴ τυχόντες κατὰ λόγον τῶν ἡμερῶν.
κᾆθ' ὅταν θύειν δέῃ στρεβλοῦτε καὶ δικάζετε πολλάκις δ' ἡμῶν ἀγόντων τῶν θεῶν ἀπαστίαν ἡνίκ' ἂν πενθῶμεν ἢ τὸν Μέμνον' ἢ Σαρπηδόνα σπένδεθ' ὑμεῖς καὶ γελᾶτ'· ἀνθ' ὧν λαχὼν Ὑπέρβολος τῆτες ἱερομνημονεῖν κἄπειθ' ὑφ' ἡμῶν τῶν θεῶν τὸν στέφανον ἀφῃρέθη· μᾶλλον γὰρ οὕτως εἴσεται κατὰ σελήνην ὡς ἄγειν χρὴ τοῦ βίου τὰς ἡμέρας.
μὰ τὴν Ἀναπνοήν μὰ τὸ Χάος μὰ τὸν Ἀέρα οὐκ εἶδον οὕτως ἄνδρ' ἄγροικον οὐδαμοῦ οὐδ' ἄπορον οὐδὲ σκαιὸν οὐδ' ἐπιλήσμονα ὅστις σκαλαθυρμάτι' ἄττα μικρὰ μανθάνων ταῦτ' ἐπιλέλησται πρὶν μαθεῖν.
ὅμως γε μὴν αὐτὸν καλῶ θύραζε δεῦρο πρὸς τὸ φῶς.
ἁνύσας τι κατάθου καὶ πρόσεχε τὸν νοῦν.
πότερον περὶ μέτρων ἢ περὶ ἐπῶν ἢ ῥυθμῶν;         περὶ τῶν μέτρων ἔγωγ'· ἔναγχος γάρ ποτε ὑπ' ἀλφιταμοιβοῦ παρεκόπην διχοινίκῳ.
οὐδὲν λέγεις ὤνθρωπε.
περίδου νυν ἐμοὶ εἰ μὴ τετράμετρόν ἐστιν ἡμιέκτεων.
εἰς κόρακας.
ὡς ἄγροικος εἶ καὶ δυσμαθής.
ταχύ γ' ἂν δύναιο μανθάνειν περὶ ῥυθμῶν.
κατὰ δάκτυλον; νὴ τὸν Δί' ἀλλ' οἶδ'.
εἰπὲ δή.
ἀγρεῖος εἶ καὶ σκαιός.
οὐ γὰρ ᾠζυρὲ τούτων ἐπιθυμῶ μανθάνειν οὐδέν.
ἀλλ' ἕτερα δεῖ σε πρότερα τούτου μανθάνειν τῶν τετραπόδων ἅττ' ἐστιν ὀρθῶς ἄρρενα.
ἀλλ' οἶδ' ἔγωγε τἄρρεν' εἰ μὴ μαίνομαι· κριός τράγος ταῦρος κύων ἀλεκτρυών.
πῶς δή φέρε;                      πῶς; ἀλεκτρυὼν κἀλεκτρυών.
νὴ τὸν Ποσειδῶ.
ἀλεκτρύαιναν; εὖ γε νὴ τὸν Ἀέρα· ὥστ' ἀντὶ τούτου τοῦ διδάγματος μόνου διαλφιτώσω σου κύκλῳ τὴν κάρδοπον.
ἰδοὺ μάλ' αὖθις τοῦθ' ἕτερον.
τὴν κάρδοπον ἄρρενα καλεῖς θήλειαν οὖσαν.
πῶς δή; φράσον.
ταὐτὸν δύναταί σοι κάρδοπος Κλεωνύμῳ.
ἀλλ' ὦ 'γάθ' οὐδ' ἦν κάρδοπος Κλεωνύμῳ ἀλλ' ἐν θυείᾳ στρογγύλῃ γ' ἀνεμάττετο.
τὴν καρδόπην θήλειαν;                              ὀρθῶς γὰρ λέγεις.
ἐκεῖνο  δ' ἦν ἄν · καρδόπη Κλεωνύμη.
ἔτι δέ γε περὶ τῶν ὀνομάτων μαθεῖν σε δεῖ ἅττ' ἄρρεν' ἐστίν ἅττα δ' αὐτῶν θήλεα.
ἀλλ' οἶδ' ἔγωγ' ἃ θήλε' ἐστίν.
εἰπὲ δή.
Λύσιλλα Φίλιννα Κλειταγόρα Δημητρία.
Φιλόξενος Μελησίας Ἀμεινίας.
ἀλλ' ὦ πόνηρε ταῦτά γ' ἔστ' οὐκ ἄρρενα.
ὁρᾷς; γυναῖκα τὴν Ἀμεινίαν καλεῖς.
μὴ δῆθ' ἱκετεύω 'νταῦθά γ' ἀλλ' εἴπερ γε χρή χαμαί μ' ἔασον αὐτὰ ταῦτ' ἐκφροντίσαι.
οὐκ ἔστι παρὰ ταῦτ' ἄλλα.
κακοδαίμων ἐγώ.
οἵαν δίκην τοῖς κόρεσι δώσω τήμερον.
φρόντιζε δὴ καὶ διάθρει                                                                 πάντα τρόπον τε σαυτὸν στρόβει πυκνώσας.
ταχὺς δ' ὅταν εἰς ἄπορον πέσῃς ἐπ' ἄλλο πήδα νόημα φρενός· ὕπνος δ' ἀπέστω γλυκύθυμος ὀμμάτων.
ἀτταταῖ ἀτταταῖ.
ἐκ τοῦ σκίμποδος δάκνουσί μ' ἐξέρποντες οἱ Κορίνθιοι καὶ τὰς πλευρὰς δαρδάπτουσιν καὶ τὴν ψυχὴν ἐκπίνουσιν καὶ τοὺς ὄρχεις ἐξέλκουσιν καὶ τὸν πρωκτὸν διορύττουσιν καί μ' ἀπολοῦσιν.
μή νυν βαρέως ἄλγει λίαν.
οὗτος τί ποιεῖς; οὐχὶ φροντίζεις;                                          ἐγώ; νὴ τὸν Ποσειδῶ.
ἀπολεῖ κάκιστ'.
ἀλλ' ὦ 'γάθ' ἀπόλωλ' ἀρτίως.
οὐ μαλθακιστέ' ἀλλὰ περικαλυπτέα.
ἐξευρετέος γὰρ νοῦς ἀποστερητικός κἀπαιόλημ'.
οὗτος καθεύδεις;                          μὰ τὸν Ἀπόλλω 'γὼ μὲν οὔ.
οὐδὲν πάνυ;         οὐδέν γε πλὴν ἢ τὸ πέος ἐν τῇ δεξιᾷ.
αὐτὸς ὅτι βούλει πρῶτος ἐξευρὼν λέγε.
ἀκήκοας μυριάκις ἁγὼ βούλομαι περὶ τῶν τόκων ὅπως ἂν ἀποδῶ μηδενί.
ἴθι νυν καλύπτου καὶ σχάσας τὴν φροντίδα λεπτὴν κατὰ μικρὸν περιφρόνει τὰ πράγματα ὀρθῶς διαιρῶν καὶ σκοπῶν.
οἴμοι τάλας.
ἔχ' ἀτρέμα· κἂν ἀπορῇς τι τῶν νοημάτων ἀφεὶς ἄπελθε κᾆτα τῇ γνώμῃ πάλιν κίνησον αὖθις αὐτὸ καὶ ζυγώθρισον.
ὦ Σωκρατίδιον φίλτατον.
ἐπίδειξον αὐτήν.
τί δῆτα τοῦτ' ἂν ὠφελήσειέν ς';                                        ὅτι εἰ μηκέτ' ἀνατέλλοι σελήνη μηδαμοῦ οὐκ ἂν ἀποδοίην τοὺς τόκους.
εὖ γ'.
ἀλλ' ἕτερον αὖ σοι προβαλῶ τι δεξιόν.
εἴ σοι γράφοιτο πεντετάλαντός τις δίκη ὅπως ἂν αὐτὴν ἀφανίσειας εἰπέ μοι.
ἀτὰρ ζητητέον.
μή νυν περὶ σαυτὸν εἶλλε τὴν γνώμην ἀεί ἀλλ' ἀποχάλα τὴν φροντίδ' εἰς τὸν ἀέρα λινόδετον ὥσπερ μηλολόνθην τοῦ ποδός.
ηὕρηκ' ἀφάνισιν τῆς δίκης σοφωτάτην ὥστ' αὐτὸν ὁμολογεῖν σέ μοι.
φέρε τί δῆτ' ἄν Στ.
οἴμ' ὡς ἥδομαι ὅτι πεντετάλαντος διαγέγραπταί μοι δίκη.
ἄγε δὴ ταχέως τουτὶ ξυνάρπασον.
φαυλότατα καὶ ῥᾷστ'.
εἰπὲ δή.
καὶ δὴ λέγω.
εἰ πρόσθεν ἔτι μιᾶς· ἐνεστώσης δίκης πρὶν τὴν ἐμὴν καλεῖσθ' ἀπαγξαίμην τρέχων.
οὐδὲν λέγεις.
νὴ τοὺς θεοὺς ἔγωγ' ἐπεὶ οὐδεὶς κατ' ἐμοῦ τεθνεῶτος εἰσάξει δίκην.
οὐκ ἂν διδαξαίμην ς' ἔτι.
ἀλλ' εὐθὺς ἐπιλήθει σύ γ' ἅττ' ἂν καὶ μάθῃς.
φέρ' ἴδω τί μέντοι πρῶτον ἦν; τί πρῶτον ἦν; τίς ἦν ἐν ᾗ ματτόμεθα μέντοι τἄλφιτα; οἴμοι τίς ἦν;                       οὐκ εἰς κόρακας ἀποφθερεῖ ἐπιλησμότατον καὶ σκαιότατον γερόντιον;         οἴμοι.
ἀλλ' ὦ Νεφέλαι χρηστόν τι συμβουλεύσατε.
ἡμεῖς μέν ὦ πρεσβῦτα συμβουλεύομεν εἴ σοι τις υἱός ἐστιν ἐκτεθραμμένος πέμπειν ἐκεῖνον ἀντὶ σαυτοῦ μανθάνειν.
ἀτὰρ μέτειμί γ' αὐτόν· ἢν δὲ μὴ θέλῃ οὐκ ἔσθ' ὅπως οὐκ ἐξελῶ 'κ τῆς οἰκίας.
ἀλλ' ἐπανάμεινόν μ' ὀλίγον εἰσελθὼν χρόνον.
σὺ δ' ἀνδρὸς ἐκπεπληγμένου καὶ φανερῶς ἐπηρμένου γνοὺς ἀπολάψεις ὅτι πλεῖστον δύνασαι ταχέως· φιλεῖ γάρ πως τὰ τοιαῦθ' ἑτέρᾳ τρέπεσθαι.
οὔτοι μὰ τὴν Ὁμίχλην ἔτ' ἐνταυθοῖ μενεῖς ἀλλ' ἔσθι' ἐλθὼν τοὺς Μεγακλέους κίονας.
ἰδού γ' ἰδοὺ Δί' Ὀλύμπιον.
τῆς μωρίας· τὸν Δία νομίζειν ὄντα τηλικουτονί.
ὅμως γε μὴν πρόσελθ' ἵν' εἰδῇς πλείονα καί σοι φράσω τι πρᾶγμ' ὃ σὺ μαθὼν ἀνὴρ ἔσει.
ὅπως δὲ τοῦτο μὴ διδάξεις μηδένα.
ὁρᾷς οὖν ὡς ἀγαθὸν τὸ μανθάνειν; οὐκ ἔστιν ὦ Φειδιππίδη Ζεύς.
αἰβοῖ· τί ληρεῖς;                          ἴσθι τοῦθ' οὕτως ἔχον.
σὺ δ' εἰς τοσοῦτον τῶν μανιῶν ἐλήλυθας ὥστ' ἀνδράσιν πείθει χολῶσιν;                                      εὐστόμει καὶ μηδὲν εἴπῃς φλαῦρον ἄνδρας δεξιοὺς καὶ νοῦν ἔχοντας ὧν ὑπὸ τῆς φειδωλίας ἀπεκείρατ' οὐδεὶς πώποτ' οὐδ' ἠλείψατο οὐδ' εἰς βαλανεῖον ἦλθε λουσόμενος· σὺ δὲ ὥσπερ τεθνεῶτος καταλόει μου τὸν βίον.
ἀλλ' ὡς τάχιστ' ἐλθὼν ὑπὲρ ἐμοῦ μάνθανε.
γνώσει δὲ σαυτὸν ὡς ἀμαθὴς εἶ καὶ παχύς.
ἀλλ' ἐπανάμεινόν μ' ὀλίγον ἐνταυθοῖ χρόνον.
καλῶς γε.
ἄμφω ταὐτό; καταγέλαστος εἶ.
μή νυν τὸ λοιπόν ἀλλὰ τήνδε μὲν καλεῖν ἀλεκτρύαιναν τουτονὶ δ' ἀλέκτορα.
διὰ ταῦτα δὴ καὶ θοἰμάτιον ἀπώλεσας;         ἀλλ' οὐκ ἀπολώλεκ' ἀλλὰ καταπεφρόντικα.
ἀλλ' ἴθι βάδιζ' ἴωμεν.
εἶτα τῷ πατρὶ πιθόμενος ἐξάμαρτε.
κἀγώ τοι ποτὲ οἶδ' ἑξέτει σοι τραυλίσαντι πιθόμενος.
ὃν πρῶτον ὀβολὸν ἔλαβον ἠλιαστικόν τούτου 'πριάμην σοι Διασίοις ἁμαξίδα.
ἦ μὴν σὺ τούτοις τῷ χρόνῳ ποτ' ἀχθέσει.
εὖ γ' ὅτι ἐπείσθης.
δεῦρο δεῦρ' ὦ Σώκρατες ἔξελθ'· ἄγω γάρ σοι τὸν υἱὸν τουτονὶ ἄκοντ' ἀναπείσας.
νηπύτιος γάρ ἐστ' ἔτι καὶ τῶν κρεμαστῶν οὐ τρίβων τῶν ἐνθάδε.
αὐτὸς τρίβων εἴης ἄν εἰ κρέμαιό γε.
πῶς ἂν μάθοι ποθ' οὗτος ἀπόφευξιν δίκης ἢ κλῆσιν ἢ χαύνωσιν ἀναπειστηρίαν; καίτοι ταλάντου τοῦτ' ἔμαθεν Ὑπέρβολος.
ἀμέλει δίδασκε.
θυμόσοφός ἐστιν φύσει.
αὐτὸς μαθήσεται παρ' αὐτοῖν τοῖν λόγοιν· ἐγὼ δ' ἀπέσομαι.
τοῦτό νυν μέμνης' ὅπως πρὸς πάντα τὰ δίκαι' ἀντιλέγειν δυνήσεται.
χώρει δευρί· δεῖξον σαυτὸν τοῖσι θεαταῖς καίπερ θρασὺς ὤν.
ἴθ' ὅποι χρῄζεις· πολὺ γὰρ μᾶλλόν ς' ἐν τοῖς πολλοῖσι λέγων ἀπολῶ.
ἥττων γ' ὤν.
ἀλλά σε νικῶ τὸν ἐμοῦ κρείττω φάσκοντ' εἶναι.
ταῦτα γὰρ ἀνθεῖ διὰ τουτουσὶ τοὺς ἀνοήτους.
οὔκ ἀλλὰ σοφούς.
ἀπολῶ σε κακῶς.
ἀλλ' ἀνατρέψω ταῦτ' ἀντιλέγων· οὐδὲ γὰρ εἶναι πάνυ φημὶ Δίκην.
πῶς δῆτα Δίκης οὔσης ὁ Ζεὺς οὐκ ἀπόλωλεν τὸν πατέρ' αὑτοῦ δήσας;               αἰβοῖ τουτὶ καὶ δὴ.
χωρεῖ τὸ κακόν.
δότε μοι λεκάνην.
τυφογέρων εἶ κἀνάρμοστος.
καταπύγων εἶ κἀναίσχυντος.
ῥόδα μ' εἴρηκας.
καὶ βωμολόχος.
κρίνεσι στεφανοῖς.
καὶ πατραλοίας.
χρυσῷ πάττων μ' οὐ γιγνώσκεις.
οὐ δῆτα πρὸ τοῦ γ' ἀλλὰ μολύβδῳ.
νῦν δέ γε κόσμος τοῦτ' ἐστὶν ἐμοί.
θρασὺς εἶ πολλοῦ.
σὺ δέ γ' ἀρχαῖος.
διὰ σὲ δὲ φοιτᾶν οὐδεὶς ἐθέλει τῶν μειρακίων.
καὶ γνωσθήσει ποτ' Ἀθηναίοις οἷα διδάσκεις τοὺς ἀνοήτους.
αὐχμεῖς αἰσχρῶς.
σὺ δέ γ' εὖ πράττεις.
καίτοι πρότερόν γ' ἐπτώχευες Τήλεφος εἶναι Μυσὸς φάσκων ἐκ πηριδίου γνώμας τρώγων Πανδελετείους.
ὤμοι σοφίας                      ὤμοι μανίας         ἧς ἐμνήσθης.
τῆς σῆς πόλεως θ' ἥτις σε τρέφει λυμαινόμενον τοῖς μειρακίοις.
οὐχὶ διδάξεις τοῦτον Κρόνος ὤν.
εἴπερ γ' αὐτὸν σωθῆναι χρὴ καὶ μὴ λαλιὰν μόνον ἀσκῆσαι.
δεῦρ' ἴθι τοῦτον δ' ἔα μαίνεσθαι.
κλαύσει τὴν χεῖρ' ἢν ἐπιβάλλῃς.
παύσασθε μάχης καὶ λοιδορίας.
ἀλλ' ἐπίδειξαι σύ τε τοὺς προτέρους ἅττ' ἐδίδασκες σύ τε τὴν καινὴν παίδευσιν ὅπως ἂν ἀκούσας σφῷν ἀντιλεγόντοιν κρίνας φοιτᾷ.
δρᾶν ταῦτ' ἐθέλω.
κἄγωγ' ἐθέλω.
νῦν δείξετον τὼ πισύνω                                                                 τοῖς περιδεξίοισιν λόγοισι καὶ φροντίσι καὶ γνωμοτύποις μερίμναις ὁπότερος αὐτοῖν ἀμείνων λέγων φανήσεται.
νῦν γὰρ ἅπας ἐνθάδε κίνδυνος ἀνεῖται σοφίας ἧς πέρι τοῖς ἐμοῖς φίλοις ἐστὶν ἀγὼν μέγιστος.
ἀλλ' ὦ πολλοῖς τοὺς πρεσβυτέρους ἤθεσι χρηστοῖς στεφανώσας ῥῆξον φωνὴν ᾗτινι χαίρεις καὶ τὴν σαυτοῦ φύσιν εἰπέ.
λέξω τοίνυν τὴν ἀρχαίαν παιδείαν ὡς διέκειτο ὅτ' ἐγὼ τὰ δίκαια λέγων ἤνθουν καὶ σωφροσύνη 'νενόμιστο.
πρῶτον μὲν ἔδει παιδὸς φωνὴν γρύξαντος μηδέν' ἀκοῦσαι· εἶτα βαδίζειν ἐν ταῖσιν ὁδοῖς εὐτάκτως εἰς κιθαριστοῦ τοὺς κωμήτας γυμνοὺς ἁθρόους κεἰ κριμνώδη κατανείφοι.
εἶτ' αὖ προμαθεῖν ᾆσμ' ἐδίδασκεν τὼ μηρὼ μὴ ξυνέχοντας ἢ Παλλάδα περσέπολιν δεινάν ἢ τηλέπορόν τι βόαμα ἐντειναμένους τὴν ἁρμονίαν ἣν οἱ πατέρες παρέδωκαν.
εἰ δέ τις αὐτῶν βωμολοχεύσαιτ' ἢ κάμψειέν τινα καμπὴν οἵας οἱ νῦν τὰς κατὰ Φρῦνιν ταύτας τὰς δυσκολοκάμπτους ἐπετρίβετο τυπτόμενος πολλὰς ὡς τὰς Μούσας ἀφανίζων.
ἐν παιδοτρίβου δὲ καθίζοντας τὸν μηρὸν ἔδει προβαλέσθαι τοὺς παῖδας ὅπως τοῖς ἔξωθεν μηδὲν δείξειαν ἀπηνές· εἶτ' αὖ πάλιν αὖθις ἀνιστάμενον συμψῆσαι καὶ προνοεῖσθαι εἴδωλον τοῖσιν ἐρασταῖσιν τῆς ἥβης μὴ καταλείπειν.
ἠλείψατο δ' ἂν τοὐμφαλοῦ οὐδεὶς παῖς ὑπένερθεν τότ' ἄν ὥστε τοῖς αἰδοίοισι δρόσος καὶ χνοῦς ὥσπερ μήλοισιν ἐπήνθει.
οὐδ' ἂν μαλακὴν φυρασάμενος τὴν φωνὴν πρὸς τὸν ἐραστὴν αὐτὸς ἑαυτὸν προαγωγεύων τοῖν ὀφθαλμοῖν ἐβάδιζεν.
οὐδ' ἀνελέσθαι δειπνοῦντ' ἐξῆν κεφάλαιον τῆς ῥαφανῖδος οὐδ' ἄννηθον τῶν πρεσβυτέρων ἁρπάζειν οὐδὲ σέλινον οὐδ' ὀψοφαγεῖν οὐδὲ κιχλίζειν οὐδ' ἴσχειν τὼ πόδ' ἐναλλάξ.
ἀρχαῖά γε καὶ Διπολιώδη καὶ τεττίγων ἀνάμεστα καὶ Κηκείδου καὶ Βουφονίων.
ἀλλ' οὖν ταῦτ' ἐστὶν ἐκεῖνα ἐξ ὧν ἄνδρας Μαραθωνομάχας ἡμὴ παίδευσις ἔθρεψεν.
σὺ δὲ τοὺς νῦν εὐθὺς ἐν ἱματίοισι διδάσκεις ἐντετυλίχθαι ὥστε μ' ἀπάγχεσθ' ὅταν ὀρχεῖσθαι Παναθηναίοις δέον αὐτοὺς τὴν ἀσπίδα τῆς κωλῆς προέχων ἀμελῇ τις Τριτογενείης.
πρὸς ταῦτ' ὦ μειράκιον θαρρῶν ἐμὲ τὸν κρείττω λόγον αἱροῦ.
κἀπιστήσει μισεῖν ἀγορὰν καὶ βαλανείων ἀπέχεσθαι καὶ τοῖς αἰσχροῖς αἰσχύνεσθαι κἂν σκώπτῃ τίς σε φλέγεσθαι καὶ τῶν θάκων τοῖς πρεσβυτέροις ὑπανίστασθαι προσιοῦσιν καὶ μὴ περὶ τοὺς σαυτοῦ γονέας σκαιουργεῖν ἄλλο τε μηδὲν αἰσχρὸν ποιεῖν ὅτι τῆς Αἰδοῦς μέλλεις τἄγαλμ'  ἀναπλήσειν · μηδ' εἰς ὀρχηστρίδος εἰσᾴττειν ἵνα μὴ πρὸς ταῦτα κεχηνὼς μήλῳ βληθεὶς ὑπὸ πορνιδίου τῆς εὐκλείας ἀποθραυσθῇς μηδ' ἀντειπεῖν τῷ πατρὶ μηδὲν μηδ' Ἰαπετὸν καλέσαντα μνησικακῆσαι τὴν ἡλικίαν ἐξ ἧς ἐνεοττοτροφήθης.
εἰ ταῦτ' ὦ μειράκιον πείσει τούτῳ νὴ τὸν Διόνυσον τοῖς Ἱπποκράτους υἱέσιν εἴξεις καί σε καλοῦσι βλιτομάμμαν.
ἀλλ' οὖν λιπαρός γε καὶ εὐανθὴς ἐν γυμνασίοις διατρίψεις οὐ στωμύλλων κατὰ τὴν ἀγορὰν τριβολεκτράπελ' οἷάπερ οἱ νῦν οὐδ' ἑλκόμενος περὶ πραγματίου γλισχραντιλογεξεπιτρίπτου ἀλλ' εἰς Ἀκαδήμειαν κατιὼν ὑπὸ ταῖς μορίαις ἀποθρέξει στεφανωσάμενος καλάμῳ λευκῷ μετὰ σώφρονος ἡλικιώτου σμίλακος ὄζων καὶ ἀπραγμοσύνης καὶ λεύκης  φυλλοβολούσης  ἦρος ἐν ὥρᾳ χαίρων ὁπόταν πλάτανος πτελέᾳ ψιθυρίζῃ.
ἢν ταῦτα ποῇς ἁγὼ φράζω καὶ πρὸς τούτοις προσέχῃς τὸν νοῦν ἕξεις αἰεὶ στῆθος λιπαρόν χροιὰν λαμπράν ὤμους μεγάλους γλῶτταν βαιάν πυγὴν μεγάλην πόσθην μικράν· ἢν δ' ἅπερ οἱ νῦν ἐπιτηδεύῃς πρῶτα μὲν ἕξεις χροιὰν ὠχράν ὤμους μικρούς στῆθος λεπτόν γλῶτταν μεγάλην κωλῆν μικράν ψήφισμα μακρόν καί ς' ἀναπείσει τὸ μὲν αἰσχρὸν ἅπαν καλὸν ἡγεῖσθαι τὸ καλὸν δ' αἰσχρόν καὶ πρὸς τούτοις τῆς Ἀντιμάχου καταπυγοσύνης ἀναπλήσει.
ὦ καλλίπυργον σοφίαν                                                                 κλεινοτάτην ἐπασκῶν ὡς ἡδύ σου τοῖσι λόγοις σῶφρον ἔπεστιν ἄνθος.
εὐδαίμονες ἄρ' ἦσαν οἱ ζῶντες τότε.
πρὸς τάδε ς' ὦ κομψοπρεπῆ μοῦσαν ἔχων δεῖ σε λέγειν τι καινόν ὡς ηὐδοκίμηκεν ἁνήρ.
δεινῶν δέ σοι βουλευμάτων ἔοικε δεῖν πρὸς αὐτόν εἴπερ τὸν ἄνδρ' ὑπερβαλεῖ καὶ μὴ γέλωτ' ὀφλήσεις.
καὶ μὴν πάλαι 'γὼ 'πνιγόμην τὰ σπλάγχνα κἀπεθύμουν ἅπαντα ταῦτ' ἐναντίαις γνώμαισι συνταράξαι.
ἐγὼ γὰρ ἥττων μὲν λόγος δι' αὐτὸ τοῦτ' ἐκλήθην ἐν τοῖσι φροντισταῖσιν ὅτι πρώτιστος ἐπενόησα τοῖσιν νόμοις καὶ ταῖς δίκαις τἀναντί' ἀντιλέξαι.
καὶ τοῦτο πλεῖν ἢ μυρίων ἔστ' ἄξιον στατήρων αἱρούμενον τοὺς ἥττονας λόγους ἔπειτα νικᾶν.
σκέψαι δὲ τὴν παίδευσιν ᾗ πέποιθεν ὡς ἐλέγξω ὅστις σε θερμῷ φησὶ λοῦσθαι πρῶτον οὐκ ἐάσειν.
ἐπίσχες· εὐθὺς γάρ σε μέσον ἔχω λαβὼν ἄφυκτον.
ποῦ ψυχρὰ δῆτα πώποτ' εἶδες Ἡράκλεια λουτρά; καίτοι τίς ἀνδρειότερος ἦν;                                    ταῦτ' ἐστί ταῦτ' ἐκεῖνα ἃ τῶν νεανίσκων ἀεὶ δι' ἡμέρας λαλούντων πλῆρες τὸ βαλανεῖον ποιεῖ κενὰς δὲ τὰς παλαίστρας.
εἶτ' ἐν ἀγορᾷ τὴν διατριβὴν ψέγεις ἐγὼ δ' ἐπαινῶ.
εἰ γὰρ πονηρὸν ἦν Ὅμηρος οὐδέποτ' ἂν ἐποίει τὸν Νέστορ' ἀγορητὴν ἄν οὐδὲ τοὺς σοφοὺς ἅπαντας.
ἄνειμι δῆτ' ἐντεῦθεν εἰς τὴν γλῶτταν ἣν ὁδὶ μὲν οὔ φησι χρῆναι τοὺς νέους ἀσκεῖν ἐγὼ δέ φημι.
καὶ σωφρονεῖν αὖ φησὶ χρῆναι δύο κακὼ μεγίστω.
ὁ γοῦν Πηλεὺς ἔλαβε διὰ τοῦτο τὴν μάχαιραν.
Ὑπέρβολος δ' οὑκ τῶν λύχνων πλεῖν ἢ τάλαντα πολλὰ εἴληφε διὰ πονηρίαν ἀλλ' οὐ μὰ Δί' οὐ μάχαιραν.
καὶ τὴν Θέτιν γ' ἔγημε διὰ τὸ σωφρονεῖν ὁ Πηλεύς.
κᾆτ' ἀπολιποῦσά γ' αὐτὸν ᾤχετ'· οὐ γὰρ ἦν ὑβριστὴς οὐδ' ἡδὺς ἐν τοῖς στρώμασιν τὴν νύκτα παννυχίζειν· γυνὴ δὲ σιναμωρουμένη χαίρει.
σὺ δ' εἶ Κρόνιππος.
σκέψαι γάρ ὦ μειράκιον ἐν τῷ σωφρονεῖν ἅπαντα ἅνεστιν ἡδονῶν θ' ὅσων μέλλεις ἀποστερεῖσθαι· παίδων γυναικῶν κοττάβων ὄψων πότων καχασμῶν.
πάρειμ' ἐντεῦθεν εἰς τὰς τῆς φύσεως ἀνάγκας.
ἥμαρτες ἠράσθης ἐμοίχευσάς τι κᾆτ' ἐλήφθης.
ἀπόλωλας· ἀδύνατος γὰρ εἶ λέγειν.
ἐμοὶ δ' ὁμιλῶν χρῶ τῇ φύσει σκίρτα γέλα νόμιζε μηδὲν αἰσχρόν.
τί δ' ἄλλο;                               φέρε δή μοι φράσον συνηγοροῦσιν ἐκ τίνων;         ἐξ εὐρυπρώκτων.
εὖ λέγεις.
ἆρα δῆτ' ἔγνωκας ὡς οὐδὲν λέγεις; καὶ τῶν θεατῶν ὁπότεροι πλείους σκόπει.
καὶ δὴ σκοπῶ.
τουτονὶ γοῦν οἶδ' ἐγὼ κἀκεινονὶ καὶ τὸν κομήτην τουτονί.
ὦ κινούμενοι πρὸς τῶν θεῶν δέξασθέ μου θοἰμάτιον ὡς ἐξαυτομολῶ πρὸς ὑμᾶς.
ἀμέλει κομιεῖ τοῦτον σοφιστὴν δεξιόν.
ὠχρὸν μὲν οὖν οἶμαί γε καὶ κακοδαίμονα.
χωρεῖτέ νυν.
οἶμαι δὲ σοὶ ταῦτα μεταμελήσειν.
τοὺς κριτὰς ἃ κερδανοῦσιν ἤν τι τόνδε τὸν χορὸν ὠφελῶς' ἐκ τῶν δικαίων βουλόμεσθ' ἡμεῖς φράσαι.
πρῶτα μὲν γάρ ἢν νεᾶν βούλησθ' ἐν ὥρᾳ τοὺς ἀγρούς ὕσομεν πρώτοισιν ὑμῖν τοῖσι δ' ἄλλοις ὕστερον.
εἶτα τὸν καρπὸν τεκούσας ἀμπέλους φυλάξομεν ὥστε μήτ' αὐχμὸν πιέζειν μήτ' ἄγαν ἐπομβρίαν.
ἢν δ' ἀτιμάσῃ τις ἡμᾶς θνητὸς ὢν οὔσας θεάς προσεχέτω τὸν νοῦν πρὸς ἡμῶν οἷα πείσεται κακά λαμβάνων οὔτ' οἶνον οὔτ' ἄλλ' οὐδὲν ἐκ τοῦ χωρίου.
ἡνίκ' ἂν γὰρ αἵ τ' ἐλαῖαι βλαστάνως' αἵ τ' ἄμπελοι ἀποκεκόψονται· τοιαύταις σφενδόναις παιήσομεν.
ἢν δὲ πλινθεύοντ' ἴδωμεν ὕσομεν καὶ τοῦ τέγους τὸν κέραμον αὐτοῦ χαλάζαις στρογγύλαις συντρίψομεν.
κἂν γαμῇ ποτ' αὐτὸς ἢ τῶν ξυγγενῶν ἢ τῶν φίλων ὕσομεν τὴν νύκτα πᾶσαν ὥστ' ἴσως βουλήσεται κἂν ἐν Αἰγύπτῳ τυχεῖν ὢν μᾶλλον ἢ κρῖναι κακῶς.
πέμπτη τετράς τρίτη· μετὰ ταύτην δευτέρα· εἶθ' ἣν ἐγὼ μάλιστα πασῶν ἡμερῶν δέδοικα καὶ πέφρικα καὶ βδελύττομαι εὐθὺς μετὰ ταύτην ἔσθ' ἕνη τε καὶ νέα.
πᾶς γάρ τις ὀμνύς οἷς ὀφείλων τυγχάνω θείς μοι πρυτανεῖ' ἀπολεῖν μέ φησι κἀξολεῖν.
κἀμοῦ μέτριά τε καὶ δίκαι' αἰτουμένου ὦ δαιμόνιε τὸ μέν τι νυνὶ μὴ λάβῃς τὸ δ' ἀναβαλοῦ μοι τὸ δ' ἄφες οὔ φασίν ποτε οὕτως ἀπολήψεσθ' ἀλλὰ λοιδοροῦσί με ὡς ἄδικός εἰμι καὶ δικάσεσθαί φασί μοι.
νῦν οὖν δικαζέσθων.
ὀλίγον γάρ μοι μέλει εἴπερ μεμάθηκεν εὖ λέγειν Φειδιππίδης.
τάχα δ' εἴσομαι κόψας τὸ φροντιστήριον.
παῖ ἠμί παῖ παῖ.
Στρεψιάδην ἀσπάζομαι.
κἄγωγέ ς'.
ἀλλὰ τουτονὶ πρῶτον λαβέ.
χρὴ γὰρ ἐπιθαυμάζειν τι τὸν διδάσκαλον.
καί μοι τὸν υἱόν εἰ μεμάθηκε τὸν λόγον ἐκεῖνον εἴφ' ὃν ἀρτίως εἰσήγαγες.
εὖ γ' ὦ παμβασίλει' Ἀπαιόλη.
ὥστ' ἀποφύγοις ἂν ἥντιν' ἂν βούλῃ δίκην.
βοάσομαι τἄρα τὰν ὑπέρτονον βοάν.
ἰώ κλάετ' ὦ 'βολοστάται αὐτοί τε καὶ τἀρχαῖα καὶ τόκοι τόκων.
οὐδὲν γὰρ ἄν με φλαῦρον ἐργάσαισθ' ἔτι οἷος ἐμοὶ τρέφεται τοῖσδ' ἐνὶ δώμασι παῖς ἀμφήκει γλώττῃ λάμπων πρόβολος ἐμός σωτὴρ δόμοις ἐχθροῖς βλάβη λυσανίας πατρῴων μεγάλων κακῶν· ὃν κάλεσον τρέχων ἔνδοθεν ὡς ἐμέ.
ὦ τέκνον ὦ παῖ ἔξελθ' οἴκων ἄϊε σοῦ πατρός.
ὅδ' ἐκεῖνος ἀνήρ.
ὦ φίλος ὦ φίλος.
ἄπιθι λαβών.
ἰὼ ἰώ τέκνον.
ἰοῦ ἰοῦ.
ὡς ἥδομαί σου πρῶτα τὴν χροιὰν ἰδών.
ἐπὶ τοῦ προσώπου τ' ἐστὶν Ἀττικὸν βλέπος.
νῦν οὖν ὅπως σώσεις μ' ἐπεὶ κἀπώλεσας.
ἕνη γάρ ἐστι καὶ νέα τις ἡμέρα;         εἰς ἥν γε θήσειν τὰ πρυτανεῖά φασί μοι.
ἀπολοῦς' ἄρ' αὔθ' οἱ θέντες.
οὐ γάρ ἐσθ' ὅπως μί' ἡμέρα γένοιτ' ἂν ἡμέραι δύο.
καὶ μὴν νενόμισταί γ'.
οὐ γὰρ οἶμαι τὸν νόμον ἴσασιν ὀρθῶς ὅτι νοεῖ.
τουτὶ μὲν οὐδέν πω πρὸς ἕνην τε καὶ νέαν.
ἐκεῖνος οὖν τὴν κλῆσιν εἰς δύ' ἡμέρας ἔθηκεν εἴς γε τὴν ἕνην τε καὶ νέαν ἵν' αἱ θέσεις γίγνοιντο τῇ νουμηνίᾳ.
πῶς οὐ δέχονται δῆτα τῇ νουμηνίᾳ ἁρχαὶ τὰ πρυτανεῖ' ἀλλ' ἕνῃ τε καὶ νέᾳ;         ὅπερ οἱ προτένθαι γὰρ δοκοῦσί μοι παθεῖν· ὅπως τάχιστα τὰ πρυτανεῖ' ὑφελοίατο διὰ τοῦτο προυτένθευσαν ἡμέρᾳ μιᾷ.
εὖ γ'.
μάκαρ ὦ Στρεψίαδες αὐτός τ' ἔφυς ὡς σοφός χοἶον τὸν υἱὸν τρέφεις φήσουσι δή μ' οἱ φίλοι χοἰ δημόται ζηλοῦντες ἡνίκ' ἂν σὺ νικᾷς λέγων τὰς δίκας.
ἀλλ' εἰσάγων σε βούλομαι πρῶτον ἑστιᾶσαι.
ἀτὰρ οὐδέποτέ γε τὴν πατρίδα καταισχυνῶ ζῶν ἀλλὰ καλοῦμαι Στρεψιάδην                                         τίς οὑτοσί;         εἰς τὴν ἕνην τε καὶ νέαν.
μαρτύρομαι ὅτι εἰς δύ' εἶπεν ἡμέρας.
ἵππον; οὐκ ἀκούετε; ὃν πάντες ὑμεῖς ἴστε μισοῦνθ' ἱππικήν.
καὶ νὴ Δί' ἀποδώσειν γ' ἐπώμνυς τοὺς θεούς.
μὰ τὸν Δί' οὐ γάρ πω τότ' ἐξηπίστατο Φειδιππίδης μοι τὸν ἀκατάβλητον λόγον.
νὴ Δία κἂν προσκαταθείην γ' ὥστ' ὀμόσαι τριώβολον.
ἀπόλοιο τοίνυν ἕνεκ' ἀναιδείας ἔτι.
ἁλσὶν διασμηχθεὶς ὄναιτ' ἂν οὑτοσί.
οἴμ' ὡς καταγελᾷς.
ἓξ χοᾶς χωρήσεται.
οὔτοι μὰ τὸν Δία τὸν μέγαν καὶ τοὺς θεοὺς ἐμοῦ καταπροίξει.
θαυμασίως ἥσθην θεοῖς καὶ Ζεὺς γελοῖος ὀμνύμενος τοῖς εἰδόσιν.
ἦ μὴν σὺ τούτων τῷ χρόνῳ δώσεις δίκην.
ἀλλ' εἴτ' ἀποδώσεις μοι τὰ χρήματ' εἴτε μή ἀπόπεμψον ἀποκρινάμενος.
ἔχε νυν ἥσυχος· ἐγὼ γὰρ αὐτίκ' ἀποκρινοῦμαί σοι σαφῶς.
ἔπειτ' ἀπαιτεῖς ἀργύριον τοιοῦτος ὤν; οὐκ ἂν ἀποδοίην οὐδ' ἂν ὀβολὸν οὐδενὶ ὅστις καλέσειε κάρδοπον τὴν καρδόπην.
οὔκουν ἁνύσας τι θᾶττον ἀπολιταργιεῖς ἀπὸ τῆς θύρας;                       ἄπειμι· καὶ τοῦτ' ἴσθ' ὅτι θήσω πρυτανεῖ' ἢ μηκέτι ζῴην ἐγώ.
προσαποβαλεῖς ἄρ' αὐτὰ πρὸς ταῖς δώδεκα.
καίτοι σε τοῦτό γ' οὐχὶ βούλομαι παθεῖν ὁτιὴ 'κάλεσας εὐηθικῶς τὴν κάρδοπον.
ἰώ μοι μοι.
κατὰ σεαυτόν νυν τρέπου.
ὦ σκληρὲ δαῖμον· ὦ τύχαι θραυσάντυγες ἵππων ἐμῶν· ὦ Παλλάς ὥς μ' ἀπώλεσας.
τὰ ποῖα ταῦτα χρήμαθ';                               ἁδανείσατο.
κακῶς ἄρ' ὄντως εἶχες ὥς γ' ἐμοὶ δοκεῖς.
ἵππους γ' ἐλαύνων ἐξέπεσον νὴ τοὺς θεούς.
τί δαί;         τὸν ἐγκέφαλον ὥσπερ σεσεῖσθαί μοι δοκεῖς.
σὺ δὲ νὴ τὸν Ἑρμῆν προσκεκλήσεσθαί γ' ἐμοί εἰ μὴ 'ποδώσεις τἀργύριον.
πῶς οὖν ἀπολαβεῖν τἀργύριον δίκαιος εἶ εἰ μηδὲν οἶσθα τῶν μετεώρων πραγμάτων;         ἀλλ' εἰ  σπανίζεις τἀργυρίου μοι τὸν τόκον ἀπόδοτε.
τί δῆτα; τὴν θάλαττάν ἐσθ' ὅτι πλείονα νυνὶ νομίζεις ἢ πρὸ τοῦ;                                 μὰ Δί' ἀλλ' ἴσην.
οὐ γὰρ δίκαιον πλείον' εἶναι.
ταῦτ' ἐγὼ μαρτύρομαι.
φεύγεις; ἔμελλόν ς' ἆρα κινήσειν ἐγὼ αὐτοῖς τροχοῖς τοῖς σοῖσι καὶ ξυνωρίσιν.
οἷον τὸ πραγμάτων ἐρᾶν φλαύρων· ὁ γὰρ                                                                 γέρων ὅδ' ἐρασθεὶς ἀποστερῆσαι βούλεται τὰ χρήμαθ' ἁδανείσατο.
κοὐκ ἔσθ' ὅπως οὐ τήμερον λήψεταί τι πρᾶγμ' ὃ τοῦτον ποήσει τὸν σοφιστὴν ὧν πανουργεῖν ἤρξατ' ἐξαίφνης  τι κακὸν λαβεῖν.
οἶμαι γὰρ αὐτὸν αὐτίχ' εὑρήσειν ὅπερ                                                                 πάλαι ποτ' ἐζήτει εἶναι τὸν υἱὸν δεινόν οἱ γνώμας ἐναντίας λέγειν τοῖσιν δικαίοις ὥστε νικᾶν ἅπαντας οἵσπερ ἂν ξυγγένηται κἂν λέγῃ παμπόνηρ'.
ἴσως δ' ἴσως βουλήσεται κἄφωνον αὐτὸν εἶναι.
ἰοὺ ἰού.
ὦ γείτονες καὶ ξυγγενεῖς καὶ δημόται ἀμυνάθετέ μοι τυπτομένῳ πάσῃ τέχνῃ.
οἴμοι κακοδαίμων τῆς κεφαλῆς καὶ τῆς γνάθου.
ὁρᾶθ' ὁμολογοῦνθ' ὅτι με τύπτει;                                         καὶ μάλα.
ὦ μιαρὲ καὶ πατραλοῖα καὶ τοιχωρύχε.
αὖθίς με ταὐτὰ ταῦτα καὶ πλείω λέγε.
πάττε πολλοῖς τοῖς ῥόδοις.
ὦ μιαρώτατε καὶ πῶς γένοιτ' ἂν πατέρα τύπτειν ἐν δίκῃ;         ἔγωγ' ἀποδείξω καί σε νικήσω λέγων.
ἑλοῦ δ' ὁπότερον τοῖν λόγοιν βούλει λέγειν.
ἐδιδαξάμην μέντοι σε νὴ Δί' ὦ μέλε τοῖσιν δικαίοις ἀντιλέγειν εἰ ταῦτά γε μέλλεις ἀναπείσειν ὡς δίκαιον καὶ καλὸν τὸν πατέρα τύπτεσθ' ἐστὶν ὑπὸ τῶν υἱέων.
ἀλλ' οἴομαι μέντοι ς' ἀναπείσειν ὥστε γε οὐδ' αὐτὸς ἀκροασάμενος οὐδὲν ἀντερεῖς.
καὶ μὴν ὅτι καὶ λέξεις ἀκοῦσαι βούλομαι.
σὸν ἔργον ὦ πρεσβῦτα φροντίζειν ὅπῃ                                                                 τὸν ἄνδρα κρατήσεις ὡς οὗτος εἰ μή τῳ 'πεποίθειν οὐκ ἂν ἦν οὕτως ἀκόλαστος.
ἀλλ' ἔσθ' ὅτῳ θρασύνεται· δῆλόν γε τοι τὸ λῆμα τἀνθρώπου.
ἀλλ' ἐξ ὅτου τὸ πρῶτον ἤρξαθ' ἡ μάχη γενέσθαι ἤδη λέγειν χρὴ πρὸς χορόν· πάντως δὲ τοῦτο δράσεις.
καὶ μὴν ὅθεν γε πρῶτον ἠρξάμεσθα λοιδορεῖσθαι ἐγὼ φράσω.
'πειδὴ γὰρ εἱστιώμεθ' ὥσπερ ἴστε πρῶτον μὲν αὐτὸν τὴν λύραν λαβόντ' ἐγὼ 'κέλευσα ᾆσαι Σιμωνίδου μέλος τὸν Κριόν ὡς ἐπέχθη.
ὁ δ' εὐθέως ἀρχαῖον εἶν' ἔφασκε τὸ κιθαρίζειν ᾄδειν τε πίνονθ' ὡσπερεὶ κάχρυς γυναῖκ' ἀλοῦσαν.
κἀγὼ μόλις μέν ἀλλ' ὅμως ἠνεσχόμην τὸ πρῶτον.
ἔπειτα δ' ἐκέλευς' αὐτὸν ἀλλὰ μυρρίνην λαβόντα τῶν Αἰσχύλου λέξαι τί μοι.
κᾆθ' οὗτος εὐθὺς εἶπεν· ἐγὼ γὰρ Αἰσχύλον νομίζω πρῶτον ἐν ποηταῖς ψόφου πλέων ἀξύστατον στόμφακα κρημνοποιόν.
ὁ δ' εὐθὺς ἦγ' Εὐριπίδου ῥῆσίν τιν' ὡς ἐκίνει ἁδελφός ὦ 'λεξίκακε τὴν ὁμομητρίαν ἀδελφήν.
κἀγὼ οὐκέτ' ἐξηνεσχόμην ἀλλ' εὐθέως ἀράττω πολλοῖς κακοῖς καἰσχροῖσι.
κᾆτ' ἐντεῦθεν οἷον εἰκός ἔπος πρὸς ἔπος ἠρειδόμεσθ'· εἶθ' οὗτος ἐπαναπηδᾷ κἄπειτ' ἔφλα με κἀσπόδει κἄπνιγε κἀπέτριβεν.
νὴ τὸν Δί' ἐν δίκῃ γ' ἄν.
εἰ μέν γε βρῦν εἴποις ἐγὼ γνοὺς ἂν πιεῖν ἐπέσχον· μαμμᾶν δ' ἂν αἰτήσαντος ἧκόν σοι φέρων ἂν ἄρτον· κακκᾶν δ' ἂν οὐκ ἔφθης φράσας κἀγὼ λαβὼν θύραζε ἐξέφερον ἂν καὶ προυσχόμην σε.
σὺ δέ με νῦν ἀπάγχων βοῶντα καὶ κεκραγόθ' ὅτι χεζητιῴην οὐκ ἔτλης ἔξω 'ξενεγκεῖν ὦ μιαρέ θύραζέ μ' ἀλλὰ πνιγόμενος αὐτοῦ 'πόησα κακκᾶν.
οἶμαί γε τῶν νεωτέρων τὰς καρδίας                                                                 πηδᾶν ὅτι λέξει.
εἰ γὰρ τοιαῦτά γ' οὗτος ἐξειργασμένος λαλῶν ἀναπείσει τὸ δέρμα τῶν γεραιτέρων λάβοιμεν ἂν ἀλλ' οὐδ' ἐρεβίνθου.
σὸν ἔργον ὦ καινῶν ἐπῶν κινητὰ καὶ μοχλευτά πειθώ τινα ζητεῖν ὅπως δόξεις λέγειν δίκαια.
ὡς ἡδὺ καινοῖς πράγμασιν καὶ δεξιοῖς ὁμιλεῖν καὶ τῶν καθεστώτων νόμων ὑπερφρονεῖν δύνασθαι.
ἐγὼ γὰρ ὅτε μὲν ἱππικῇ τὸν νοῦν μόνῃ προσεῖχον οὐδ' ἂν τρί' εἰπεῖν ῥήμαθ' οἷός τ' ἦν πρὶν ἐξαμαρτεῖν· νυνὶ δ' ἐπειδή μ' οὑτοσὶ τούτων ἔπαυσεν αὐτός γνώμαις δὲ λεπταῖς καὶ λόγοις ξύνειμι καὶ μερίμναις οἶμαι διδάξειν ὡς δίκαιον τὸν πατέρα κολάζειν.
ἵππευε τοίνυν νὴ Δί' ὡς ἔμοιγε κρεῖττόν ἐστιν ἵππων τρέφειν τέθριππον ἢ τυπτόμενον ἐπιτριβῆναι.
εἰπὲ δή μοι οὐ κἀμὲ σοὶ δίκαιόν ἐστιν εὐνοεῖν ὁμοίως τύπτειν τ' ἐπειδήπερ γε τοῦτ' ἔστ' εὐνοεῖν τὸ τύπτειν; πῶς γὰρ τὸ μὲν σὸν σῶμα χρὴ πληγῶν ἀθῷον εἶναι τοὐμὸν δὲ μή; καὶ μὴν ἔφυν ἐλεύθερός γε κἀγώ.
εἰκός τε μᾶλλον τοὺς γέροντας ἢ νέους τι κλάειν ὅσῳπερ ἐξαμαρτάνειν ἧττον δίκαιον αὐτούς.
ἀλλ' οὐδαμοῦ νομίζεται τὸν πατέρα τοῦτο πάσχειν.
σκέψαι δὲ τοὺς ἀλεκτρυόνας καὶ τἄλλα τὰ βοτὰ ταυτί ὡς τοὺς πατέρας ἀμύνεται· καίτοι τί διαφέρουσιν ἡμῶν ἐκεῖνοι πλήν γ' ὅτι ψηφίσματ' οὐ γράφουσιν;         τί δῆτ' ἐπειδὴ τοὺς ἀλεκτρυόνας ἅπαντα μιμεῖ οὐκ ἐσθίεις καὶ τὴν κόπρον κἀπὶ ξύλου καθεύδεις;         οὐ ταὐτόν ὦ τᾶν ἐστίν οὐδ' ἂν Σωκράτει δοκοίη.
πρὸς ταῦτα μὴ τύπτ'· εἰ δὲ μή σαυτόν ποτ' αἰτιάσει.
ἢν δὲ μὴ γένηται μάτην ἐμοὶ κεκλαύσεται σὺ δ' ἐγχανὼν τεθνήξεις.
ἐμοὶ μέν ὦνδρες ἥλικες δοκεῖ λέγειν δίκαια κἄμοιγε συγχωρεῖν δοκεῖ τούτοισι τἀπιεικῆ· κλάειν γὰρ ἡμᾶς εἰκός ἐστ' ἢν μὴ δίκαια δρῶμεν.
σκέψαι δὲ χἀτέραν ἔτι γνώμην.
ἀπὸ γὰρ ὀλοῦμαι.
καὶ μὴν ἴσως γ' οὐκ ἀχθέσει παθὼν ἃ νῦν πέπονθας.
τὴν μητέρ' ὥσπερ καὶ σὲ τυπτήσω.
τί δ' ἢν ἔχων τὸν ἥττω λόγον σε νικήσω λέγων τὴν μητέρ' ὡς τύπτειν χρεών;         τί δ' ἄλλο γ' ἤ ταῦτ' ἢν ποῇς οὐδέν σε κωλύσει σεαυτὸν ἐμβαλεῖν εἰς τὸ βάραθρον μετὰ Σωκράτους καὶ τὸν λόγον τὸν ἥττω; ταυτὶ δι' ὑμᾶς ὦ Νεφέλαι πέπονθ' ἐγώ ὑμῖν ἀναθεὶς ἅπαντα τἀμὰ πράγματα.
αὐτὸς μὲν οὖν σαυτῷ σὺ τούτων αἴτιος στρέψας σεαυτὸν εἰς πονηρὰ πράγματα.
ὤμοι πονηρά γ' ὦ Νεφέλαι δίκαια δέ· οὐ γάρ με χρῆν τὰ χρήμαθ' ἁδανεισάμην ἀποστερεῖν.
νῦν οὖν ὅπως ὦ φίλτατε τὸν Χαιρεφῶντα τὸν μιαρὸν καὶ Σωκράτη ἀπολεῖς μετ' ἐμοῦ 'λθών οἳ σὲ κἄμ' ἐξηπάτων.
ἀλλ' οὐκ ἂν ἀδικήσαιμι τοὺς διδασκάλους.
ναὶ ναί καταιδέσθητι πατρῷον Δία.
ἰδού γε Δία πατρῷον.
ὡς ἀρχαῖος εἶ.
οὐκ ἔστ' οὔκ ἐπεὶ Δῖνος βασιλεύει τὸν Δί' ἐξεληλακώς.
οὐκ ἐξελήλακ' ἀλλ' ἐγὼ τοῦτ' ᾠόμην διὰ τουτονὶ τὸν δῖνον.
ὤμοι δείλαιος ὅτε καὶ σὲ χυτρεοῦν ὄντα θεὸν ἡγησάμην.
ἐνταῦθα σαυτῷ παραφρόνει καὶ φληνάφα.
οἴμοι παρανοίας.
ὡς ἐμαινόμην ἄρα ὅτ' ἐξέβαλον καὶ τοὺς θεοὺς διὰ Σωκράτη.
ἀλλ' ὦ φίλ' Ἑρμῆ μηδαμῶς θύμαινέ μοι μηδέ μ' ἐπιτρίψῃς ἀλλὰ συγγνώμην ἔχε ἐμοῦ παρανοήσαντος ἀδολεσχίᾳ.
καί μοι γενοῦ ξύμβουλος εἴτ' αὐτοὺς γραφὴν διωκάθω γραψάμενος εἴθ' ὅτι σοι δοκεῖ.
ὀρθῶς παραινεῖς οὐκ ἐῶν δικορραφεῖν ἀλλ' ὡς τάχιστ' ἐμπιμπράναι τὴν οἰκίαν τῶν ἀδολεσχῶν.
δεῦρο δεῦρ' ὦ Ξανθία κλίμακα λαβὼν ἔξελθε καὶ σμινύην φέρων κἄπειτ' ἐπαναβὰς ἐπὶ τὸ φροντιστήριον τὸ τέγος κατάσκαπτ' εἰ φιλεῖς τὸν δεσπότην ἕως ἂν αὐτοῖς ἐμβάλῃς τὴν οἰκίαν.
ἐμοὶ δὲ δᾷδ' ἐνεγκάτω τις ἡμμένην.
κἀγώ τιν' αὐτῶν τήμερον δοῦναι δίκην ἐμοὶ ποήσω κεἰ σφόδρ' εἴς' ἀλαζόνες.
ἰοὺ ἰού.
σὸν ἔργον ὦ δᾷς ἱέναι πολλὴν φλόγα.
ἀπολεῖς ἀπολεῖς.
τοῦτ' αὐτὸ γὰρ καὶ βούλομαι ἢν ἡ σμινύη μοι μὴ προδῷ τὰς ἐλπίδας ἢ 'γὼ πρότερόν πως ἐκτραχηλισθῶ πεσών.
οἴμοι τάλας δείλαιος ἀποπνιγήσομαι.
ἐγὼ δὲ κακοδαίμων γε κατακαυθήσομαι.
ἡγεῖσθ' ἔξω· κεχόρευται γὰρ μετρίως τό γε τήμερον ἡμῖν.
