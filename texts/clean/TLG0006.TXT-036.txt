Εἴθ' ὤφελ' Ἀργοῦς μὴ διαπτάσθαι σκάφος Κόλχων ἐς αἶαν κυανέας Συμπληγάδας μηδ' ἐν νάπαισι Πηλίου πεσεῖν ποτε τμηθεῖσα πεύκη μηδ' ἐρετμῶσαι χέρας ἀνδρῶν ἀριστέων οἳ τὸ πάγχρυσον δέρος Πελίαι μετῆλθον.
οὐ γὰρ ἂν δέσποιν' ἐμὴ Μήδεια πύργους γῆς ἔπλευς' Ἰωλκίας ἔρωτι θυμὸν ἐκπλαγεῖς' Ἰάσονος· οὐδ' ἂν κτανεῖν πείσασα Πελιάδας κόρας πατέρα κατώικει τήνδε γῆν Κορινθίαν ξὺν ἀνδρὶ καὶ τέκνοισιν ἁνδάνουσα μὲν φυγῆι πολιτῶν ὧν ἀφίκετο χθόνα αὐτῶι τε πάντα ξυμφέρους' Ἰάσονι· ἥπερ μεγίστη γίγνεται σωτηρία ὅταν γυνὴ πρὸς ἄνδρα μὴ διχοστατῆι.
νῦν δ' ἐχθρὰ πάντα καὶ νοσεῖ τὰ φίλτατα.
προδοὺς γὰρ αὑτοῦ τέκνα δεσπότιν τ' ἐμὴν γάμοις Ἰάσων βασιλικοῖς εὐνάζεται γήμας Κρέοντος παῖδ' ὃς αἰσυμνᾶι χθονός.
Μήδεια δ' ἡ δύστηνος ἠτιμασμένη βοᾶι μὲν ὅρκους ἀνακαλεῖ δὲ δεξιᾶς πίστιν μεγίστην καὶ θεοὺς μαρτύρεται οἵας ἀμοιβῆς ἐξ Ἰάσονος κυρεῖ.
κεῖται δ' ἄσιτος σῶμ' ὑφεῖς' ἀλγηδόσιν τὸν πάντα συντήκουσα δακρύοις χρόνον ἐπεὶ πρὸς ἀνδρὸς ἤισθετ' ἠδικημένη οὔτ' ὄμμ' ἐπαίρους' οὔτ' ἀπαλλάσσουσα γῆς πρόσωπον· ὡς δὲ πέτρος ἢ θαλάσσιος κλύδων ἀκούει νουθετουμένη φίλων ἢν μή ποτε στρέψασα πάλλευκον δέρην αὐτὴ πρὸς αὑτὴν πατέρ' ἀποιμώξηι φίλον καὶ γαῖαν οἴκους θ' οὓς προδοῦς' ἀφίκετο μετ' ἀνδρὸς ὅς σφε νῦν ἀτιμάσας ἔχει.
ἔγνωκε δ' ἡ τάλαινα συμφορᾶς ὕπο οἷον πατρώιας μὴ ἀπολείπεσθαι χθονός.
στυγεῖ δὲ παῖδας οὐδ' ὁρῶς' εὐφραίνεται.
δέδοικα δ' αὐτὴν μή τι βουλεύσηι νέον· βαρεῖα γὰρ φρήν οὐδ' ἀνέξεται κακῶς πάσχους'· ἐγὦιδα τήνδε δειμαίνω τέ νιν μὴ θηκτὸν ὤσηι φάσγανον δι' ἥπατος σιγῆι δόμους ἐσβᾶς' ἵν' ἔστρωται λέχος ἢ καὶ τύραννον τόν τε γήμαντα κτάνηι κἄπειτα μείζω συμφορὰν λάβηι τινά.
δεινὴ γάρ· οὔτοι ῥαιδίως γε συμβαλὼν ἔχθραν τις αὐτῆι καλλίνικον ἄισεται.
ἀλλ' οἵδε παῖδες ἐκ τρόχων πεπαυμένοι στείχουσι μητρὸς οὐδὲν ἐννοούμενοι κακῶν· νέα γὰρ φροντὶς οὐκ ἀλγεῖν φιλεῖ.
ἐγὼ γὰρ ἐς τοῦτ' ἐκβέβηκ' ἀλγηδόνος ὥσθ' ἵμερός μ' ὑπῆλθε γῆι τε κοὐρανῶι λέξαι μολούσηι δεῦρο δεσποίνης τύχας.
ὦ μῶρος εἰ χρὴ δεσπότας εἰπεῖν τόδε· ὡς οὐδὲν οἶδε τῶν νεωτέρων κακῶν.
οὐδέν· μετέγνων καὶ τὰ πρόσθ' εἰρημένα.
μή πρὸς γενείου κρύπτε σύνδουλον σέθεν· σιγὴν γάρ εἰ χρή τῶνδε θήσομαι πέρι.
ἤκουσά του λέγοντος οὐ δοκῶν κλύειν πεσσοὺς προσελθών ἔνθα δὴ παλαίτεροι θάσσουσι σεμνὸν ἀμφὶ Πειρήνης ὕδωρ ὡς τούσδε παῖδας γῆς ἐλᾶν Κορινθίας σὺν μητρὶ μέλλοι τῆσδε κοίρανος χθονὸς Κρέων.
ὁ μέντοι μῦθος εἰ σαφὴς ὅδε οὐκ οἶδα· βουλοίμην δ' ἂν οὐκ εἶναι τόδε.
ἀπωλόμεσθ' ἄρ' εἰ κακὸν προσοίσομεν νέον παλαιῶι πρὶν τόδ' ἐξηντληκέναι.
ἀτὰρ σύ γ' οὐ γὰρ καιρὸς εἰδέναι τόδε δέσποιναν ἡσύχαζε καὶ σίγα λόγον.
τίς δ' οὐχὶ θνητῶν; ἄρτι γιγνώσκεις τόδε ὡς πᾶς τις αὑτὸν τοῦ πέλας μᾶλλον φιλεῖ οἱ μὲν δικαίως οἱ δὲ καὶ κέρδους χάριν εἰ τούσδε γ' εὐνῆς οὕνεκ' οὐ στέργει πατήρ;  ἴτ' εὖ γὰρ ἔσται δωμάτων ἔσω τέκνα.
σὺ δ' ὡς μάλιστα τούσδ' ἐρημώσας ἔχε καὶ μὴ πέλαζε μητρὶ δυσθυμουμένηι.
ἤδη γὰρ εἶδον ὄμμα νιν ταυρουμένην τοῖσδ' ὥς τι δρασείουσαν· οὐδὲ παύσεται χόλου σάφ' οἶδα πρὶν κατασκῆψαί τινι.
ἐχθρούς γε μέντοι μὴ φίλους δράσειέ τι.
σπεύδετε θᾶσσον δώματος εἴσω καὶ μὴ πελάσητ' ὄμματος ἐγγὺς μηδὲ προσέλθητ' ἀλλὰ φυλάσσεσθ' ἄγριον ἦθος στυγεράν τε φύσιν φρενὸς αὐθαδοῦς.
ἴτε νυν χωρεῖθ' ὡς τάχος εἴσω.
ὦ κατάρατοι παῖδες ὄλοισθε στυγερᾶς ματρὸς σὺν πατρί καὶ πᾶς δόμος ἔρροι.
ἰώ μοί μοι ἰὼ τλήμων.
δεινὰ τυράννων λήματα καί πως ὀλίγ' ἀρχόμενοι πολλὰ κρατοῦντες χαλεπῶς ὀργὰς μεταβάλλουσιν.
τὸ γὰρ εἰθίσθαι ζῆν ἐπ' ἴσοισιν κρεῖσσον· ἐμοὶ γοῦν ἐπὶ μὴ μεγάλοις ὀχυρῶς γ' εἴη καταγηράσκειν.
τῶν γὰρ μετρίων πρῶτα μὲν εἰπεῖν τοὔνομα νικᾶι χρῆσθαί τε μακρῶι λῶιστα βροτοῖσιν· τὰ δ' ὑπερβάλλοντ' οὐδένα καιρὸν δύναται θνητοῖς μείζους δ' ἄτας ὅταν ὀργισθῆι δαίμων οἴκοις ἀπέδωκεν.
ἀμφιπύλου γὰρ ἔσω μελάθρου γόον ἔκλυον οὐδὲ συνήδομαι ὦ γύναι ἄλγεσι δώματος ἐπεί μοι φιλία κέκραται.
οὐκ εἰσὶ δόμοι· φροῦδα τάδ' ἤδη.
τὸν μὲν γὰρ ἔχει λέκτρα τυράννων ἡ δ' ἐν θαλάμοις τήκει βιοτὴν δέσποινα φίλων οὐδενὸς οὐδὲν παραθαλπομένη φρένα μύθοις.
ἄιες ὦ Ζεῦ καὶ Γᾶ καὶ φῶς ἀχὰν οἵαν ἁ δύστανος μέλπει νύμφα; τίς σοί ποτε τᾶς ἀπλάτου κοίτας ἔρος ὦ ματαία; σπεύσεις θανάτου τελευτάν; μηδὲν τόδε λίσσου.
εἰ δὲ σὸς πόσις καινὰ λέχη σεβίζει κείνωι τόδε μὴ χαράσσου· Ζεύς σοι τάδε συνδικήσει.
μὴ λίαν τάκου δυρομένα σὸν εὐνέταν.
ὦ πάτερ ὦ πόλις ὧν ἀπενάσθην αἰσχρῶς τὸν ἐμὸν κτείνασα κάσιν.
πῶς ἂν ἐς ὄψιν τὰν ἁμετέραν ἔλθοι μύθων τ' αὐδαθέντων δέξαιτ' ὀμφάν εἴ πως βαρύθυμον ὀργὰν καὶ λῆμα φρενῶν μεθείη; μήτοι τό γ' ἐμὸν πρόθυμον φίλοισιν ἀπέστω.
ἀλλὰ βᾶσά νιν δεῦρο πόρευσον οἴκων ἔξω· φίλα καὶ τάδ' αὔδα σπεύσασά τι πρὶν κακῶσαι τοὺς ἔσω· πένθος γὰρ μεγάλως τόδ' ὁρμᾶται.
δράσω τάδ'· ἀτὰρ φόβος εἰ πείσω δέσποιναν ἐμήν· μόχθου δὲ χάριν τήνδ' ἐπιδώσω.
καίτοι τοκάδος δέργμα λεαίνης ἀποταυροῦται δμωσίν ὅταν τις μῦθον προφέρων πέλας ὁρμηθῆι.
σκαιοὺς δὲ λέγων κοὐδέν τι σοφοὺς τοὺς πρόσθε βροτοὺς οὐκ ἂν ἁμάρτοις οἵτινες ὕμνους ἐπὶ μὲν θαλίαις ἐπί τ' εἰλαπίναις καὶ παρὰ δείπνοις ηὕροντο βίωι τερπνὰς ἀκοάς· στυγίους δὲ βροτῶν οὐδεὶς λύπας ηὕρετο μούσηι καὶ πολυχόρδοις ὠιδαῖς παύειν ἐξ ὧν θάνατοι δειναί τε τύχαι σφάλλουσι δόμους.
ἀχὰν ἄιον πολύστονον γόων λιγυρὰ δ' ἄχεα μογερὰ βοᾶι τὸν ἐν λέχει προδόταν κακόνυμφον· θεοκλυτεῖ δ' ἄδικα παθοῦσα τὰν Ζηνὸς ὁρκίαν Θέμιν ἅ νιν ἔβασεν Ἑλλάδ' ἐς ἀντίπορον δι' ἅλα νύχιον ἐφ' ἁλμυρὰν Πόντου κλῆιδ' ἀπεράντου.
Κορίνθιαι γυναῖκες ἐξῆλθον δόμων μή μοί τι μέμψησθ'· οἶδα γὰρ πολλοὺς βροτῶν σεμνοὺς γεγῶτας τοὺς μὲν ὀμμάτων ἄπο τοὺς δ' ἐν θυραίοις· οἱ δ' ἀφ' ἡσύχου ποδὸς δύσκλειαν ἐκτήσαντο καὶ ῥαιθυμίαν.
δίκη γὰρ οὐκ ἔνεστ' ἐν ὀφθαλμοῖς βροτῶν ὅστις πρὶν ἀνδρὸς σπλάγχνον ἐκμαθεῖν σαφῶς στυγεῖ δεδορκώς οὐδὲν ἠδικημένος.
χρὴ δὲ ξένον μὲν κάρτα προσχωρεῖν πόλει· οὐδ' ἀστὸν ἤινες' ὅστις αὐθαδὴς γεγὼς πικρὸς πολίταις ἐστὶν ἀμαθίας ὕπο.
ἐμοὶ δ' ἄελπτον πρᾶγμα προσπεσὸν τόδε ψυχὴν διέφθαρκ'· οἴχομαι δὲ καὶ βίου χάριν μεθεῖσα κατθανεῖν χρήιζω φίλαι.
ἐν ὧι γὰρ ἦν μοι πάντα γιγνώσκω καλῶς κάκιστος ἀνδρῶν ἐκβέβηχ' οὑμὸς πόσις.
πάντων δ' ὅς' ἔστ' ἔμψυχα καὶ γνώμην ἔχει γυναῖκές ἐσμεν ἀθλιώτατον φυτόν· ἃς πρῶτα μὲν δεῖ χρημάτων ὑπερβολῆι πόσιν πρίασθαι δεσπότην τε σώματος λαβεῖν· κακοῦ γὰρ τοῦτ' ἔτ' ἄλγιον κακόν.
κἀν τῶιδ' ἀγὼν μέγιστος ἢ κακὸν λαβεῖν ἢ χρηστόν· οὐ γὰρ εὐκλεεῖς ἀπαλλαγαὶ γυναιξὶν οὐδ' οἷόν τ' ἀνήνασθαι πόσιν.
ἐς καινὰ δ' ἤθη καὶ νόμους ἀφιγμένην δεῖ μάντιν εἶναι μὴ μαθοῦσαν οἴκοθεν οἵωι μάλιστα χρήσεται ξυνευνέτηι.
κἂν μὲν τάδ' ἡμῖν ἐκπονουμέναισιν εὖ πόσις ξυνοικῆι μὴ βίαι φέρων ζυγόν ζηλωτὸς αἰών· εἰ δὲ μή θανεῖν χρεών.
ἀνὴρ δ' ὅταν τοῖς ἔνδον ἄχθηται ξυνών ἔξω μολὼν ἔπαυσε καρδίαν ἄσης ἢ πρὸς φίλον τιν' ἢ πρὸς ἥλικα τραπείς· ἡμῖν δ' ἀνάγκη πρὸς μίαν ψυχὴν βλέπειν.
λέγουσι δ' ἡμᾶς ὡς ἀκίνδυνον βίον ζῶμεν κατ' οἴκους οἱ δὲ μάρνανται δορί κακῶς φρονοῦντες· ὡς τρὶς ἂν παρ' ἀσπίδα στῆναι θέλοιμ' ἂν μᾶλλον ἢ τεκεῖν ἅπαξ.
ἀλλ' οὐ γὰρ αὑτὸς πρὸς σὲ κἄμ' ἥκει λόγος· σοὶ μὲν πόλις θ' ἥδ' ἐστὶ καὶ πατρὸς δόμοι βίου τ' ὄνησις καὶ φίλων συνουσία ἐγὼ δ' ἔρημος ἄπολις οὖς' ὑβρίζομαι πρὸς ἀνδρός ἐκ γῆς βαρβάρου λεληισμένη οὐ μητέρ' οὐκ ἀδελφόν οὐχὶ συγγενῆ μεθορμίσασθαι τῆσδ' ἔχουσα συμφορᾶς.
τοσοῦτον οὖν σου τυγχάνειν βουλήσομαι ἤν μοι πόρος τις μηχανή τ' ἐξευρεθῆι πόσιν δίκην τῶνδ' ἀντιτείσασθαι κακῶν τὸν δόντα τ' αὐτῶι θυγατέρ' ἥν τ' ἐγήματο σιγᾶν.
γυνὴ γὰρ τἄλλα μὲν φόβου πλέα κακή τ' ἐς ἀλκὴν καὶ σίδηρον εἰσορᾶν· ὅταν δ' ἐς εὐνὴν ἠδικημένη κυρῆι οὐκ ἔστιν ἄλλη φρὴν μιαιφονωτέρα.
δράσω τάδ'· ἐνδίκως γὰρ ἐκτείσηι πόσιν Μήδεια.
πενθεῖν δ' οὔ σε θαυμάζω τύχας.
ὁρῶ δὲ καὶ Κρέοντα τῆσδ' ἄνακτα γῆς στείχοντα καινῶν ἄγγελον βουλευμάτων.
σὲ τὴν σκυθρωπὸν καὶ πόσει θυμουμένην Μήδει' ἀνεῖπον τῆσδε γῆς ἔξω περᾶν φυγάδα λαβοῦσαν δισσὰ σὺν σαυτῆι τέκνα καὶ μή τι μέλλειν· ὡς ἐγὼ βραβεὺς λόγου τοῦδ' εἰμί κοὐκ ἄπειμι πρὸς δόμους πάλιν πρὶν ἄν σε γαίας τερμόνων ἔξω βάλω.
αἰαῖ· πανώλης ἡ τάλαιν' ἀπόλλυμαι· ἐχθροὶ γὰρ ἐξιᾶσι πάντα δὴ κάλων κοὐκ ἔστιν ἄτης εὐπρόσοιστος ἔκβασις.
συμβάλλεται δὲ πολλὰ τοῦδε δείγματα· σοφὴ πέφυκας καὶ κακῶν πολλῶν ἴδρις λυπῆι δὲ λέκτρων ἀνδρὸς ἐστερημένη.
κλύω δ' ἀπειλεῖν ς' ὡς ἀπαγγέλλουσί μοι τὸν δόντα καὶ γήμαντα καὶ γαμουμένην δράσειν τι.
ταῦτ' οὖν πρὶν παθεῖν φυλάξομαι.
κρεῖσσον δέ μοι νῦν πρὸς ς' ἀπεχθέσθαι γύναι ἢ μαλθακισθένθ' ὕστερον μεταστένειν.
φεῦ φεῦ.
οὐ νῦν με πρῶτον ἀλλὰ πολλάκις Κρέον ἔβλαψε δόξα μεγάλα τ' εἴργασται κακά.
χρὴ δ' οὔποθ' ὅστις ἀρτίφρων πέφυκ' ἀνὴρ παῖδας περισσῶς ἐκδιδάσκεσθαι σοφούς· χωρὶς γὰρ ἄλλης ἧς ἔχουσιν ἀργίας φθόνον πρὸς ἀστῶν ἀλφάνουσι δυσμενῆ.
σκαιοῖσι μὲν γὰρ καινὰ προσφέρων σοφὰ δόξεις ἀχρεῖος κοὐ σοφὸς πεφυκέναι· τῶν δ' αὖ δοκούντων εἰδέναι τι ποικίλον κρείσσων νομισθεὶς ἐν πόλει λυπρὸς φανῆι.
ἐγὼ δὲ καὐτὴ τῆσδε κοινωνῶ τύχης· σοφὴ γὰρ οὖσα τοῖς μέν εἰμ' ἐπίφθονος τοῖς δ' ἡσυχαία τοῖς δὲ θατέρου τρόπου τοῖς δ' αὖ προσάντης· εἰμὶ δ' οὐκ ἄγαν σοφή.
σὺ γὰρ τί μ' ἠδίκηκας; ἐξέδου κόρην ὅτωι σε θυμὸς ἦγεν.
ἀλλ' ἐμὸν πόσιν μισῶ· σὺ δ' οἶμαι σωφρονῶν ἔδρας τάδε.
καὶ νῦν τὸ μὲν σὸν οὐ φθονῶ καλῶς ἔχειν· νυμφεύετ' εὖ πράσσοιτε· τήνδε δὲ χθόνα ἐᾶτέ μ' οἰκεῖν.
καὶ γὰρ ἠδικημένοι σιγησόμεσθα κρεισσόνων νικώμενοι.
λέγεις ἀκοῦσαι μαλθάκ' ἀλλ' ἔσω φρενῶν ὀρρωδία μοι μή τι βουλεύηις κακόν.
τοσῶιδε δ' ἧσσον ἢ πάρος πέποιθά σοι· γυνὴ γὰρ ὀξύθυμος ὡς δ' αὔτως ἀνήρ ῥάιων φυλάσσειν ἢ σιωπηλὸς σοφή.
ἀλλ' ἔξιθ' ὡς τάχιστα μὴ λόγους λέγε· ὡς ταῦτ' ἄραρε κοὐκ ἔχεις τέχνην ὅπως μενεῖς παρ' ἡμῖν οὖσα δυσμενὴς ἐμοί.
μή πρός σε γονάτων τῆς τε νεογάμου κόρης.
λόγους ἀναλοῖς· οὐ γὰρ ἂν πείσαις ποτέ.
ὦ πατρίς ὥς σου κάρτα νῦν μνείαν ἔχω.
πλὴν γὰρ τέκνων ἔμοιγε φίλτατον πολύ.
φεῦ φεῦ βροτοῖς ἔρωτες ὡς κακὸν μέγα.
ὅπως ἄν οἶμαι καὶ παραστῶσιν τύχαι.
Ζεῦ μὴ λάθοι σε τῶνδ' ὃς αἴτιος κακῶν.
ἕρπ' ὦ ματαία καί μ' ἀπάλλαξον πόνων.
πονοῦμεν ἡμεῖς κοὐ πόνων κεχρήμεθα.
τάχ' ἐξ ὀπαδῶν χειρὸς ὠσθήσηι βίαι.
μὴ δῆτα τοῦτό γ' ἀλλά ς' ἄντομαι Κρέον.
ὄχλον παρέξεις ὡς ἔοικας ὦ γύναι.
φευξούμεθ'· οὐ τοῦθ' ἱκέτευσά σου τυχεῖν.
οἴκτιρε δ' αὐτούς· καὶ σύ τοι παίδων πατὴρ πέφυκας· εἰκὸς δέ σφιν εὔνοιάν ς' ἔχειν.
τοὐμοῦ γὰρ οὔ μοι φροντίς εἰ φευξούμεθα κείνους δὲ κλαίω συμφορᾶι κεχρημένους.
ἥκιστα τοὐμὸν λῆμ' ἔφυ τυραννικόν αἰδούμενος δὲ πολλὰ δὴ διέφθορα· καὶ νῦν ὁρῶ μὲν ἐξαμαρτάνων γύναι ὅμως δὲ τεύξηι τοῦδε.
προυννέπω δέ σοι εἴ ς' ἡ 'πιοῦσα λαμπὰς ὄψεται θεοῦ καὶ παῖδας ἐντὸς τῆσδε τερμόνων χθονός θανῆι· λέλεκται μῦθος ἀψευδὴς ὅδε.
νῦν δ' εἰ μένειν δεῖ μίμν' ἐφ' ἡμέραν μίαν· οὐ γάρ τι δράσεις δεινὸν ὧν φόβος μ' ἔχει.
κακῶς πέπρακται πανταχῆι· τίς ἀντερεῖ; ἀλλ' οὔτι ταύτηι ταῦτα μὴ δοκεῖτέ πω.
ἔτ' εἴς' ἀγῶνες τοῖς νεωστὶ νυμφίοις καὶ τοῖσι κηδεύσασιν οὐ σμικροὶ πόνοι.
ὁ δ' ἐς τοσοῦτον μωρίας ἀφίκετο ὥστ' ἐξὸν αὐτῶι τἄμ' ἑλεῖν βουλεύματα γῆς ἐκβαλόντι τήνδ' ἐφῆκεν ἡμέραν μεῖναί μ' ἐν ἧι τρεῖς τῶν ἐμῶν ἐχθρῶν νεκροὺς θήσω πατέρα τε καὶ κόρην πόσιν τ' ἐμόν.
πολλὰς δ' ἔχουσα θανασίμους αὐτοῖς ὁδούς οὐκ οἶδ' ὁποίαι πρῶτον ἐγχειρῶ φίλαι· πότερον ὑφάψω δῶμα νυμφικὸν πυρί ἢ θηκτὸν ὤσω φάσγανον δι' ἥπατος σιγῆι δόμους ἐσβᾶς' ἵν' ἔστρωται λέχος.
ἀλλ' ἕν τί μοι πρόσαντες· εἰ ληφθήσομαι δόμους ὑπερβαίνουσα καὶ τεχνωμένη θανοῦσα θήσω τοῖς ἐμοῖς ἐχθροῖς γέλων.
κράτιστα τὴν εὐθεῖαν ἧι πεφύκαμεν σοφοὶ μάλιστα φαρμάκοις αὐτοὺς ἑλεῖν.
μείνας' οὖν ἔτι σμικρὸν χρόνον ἢν μέν τις ἡμῖν πύργος ἀσφαλὴς φανῆι δόλωι μέτειμι τόνδε καὶ σιγῆι φόνον· ἢ δ' ἐξελαύνηι ξυμφορά μ' ἀμήχανος αὐτὴ ξίφος λαβοῦσα κεἰ μέλλω θανεῖν κτενῶ σφε τόλμης δ' εἶμι πρὸς τὸ καρτερόν.
οὐ γὰρ μὰ τὴν δέσποιναν ἣν ἐγὼ σέβω μάλιστα πάντων καὶ ξυνεργὸν εἱλόμην Ἑκάτην μυχοῖς ναίουσαν ἑστίας ἐμῆς χαίρων τις αὐτῶν τοὐμὸν ἀλγυνεῖ κέαρ.
πικροὺς δ' ἐγώ σφιν καὶ λυγροὺς θήσω γάμους πικρὸν δὲ κῆδος καὶ φυγὰς ἐμὰς χθονός.
ἀλλ' εἶα φείδου μηδὲν ὧν ἐπίστασαι Μήδεια βουλεύουσα καὶ τεχνωμένη· ἕρπ' ἐς τὸ δεινόν· νῦν ἀγὼν εὐψυχίας.
ἐπίστασαι δέ· πρὸς δὲ καὶ πεφύκαμεν γυναῖκες ἐς μὲν ἔσθλ' ἀμηχανώταται κακῶν δὲ πάντων τέκτονες σοφώταται.
ἄνω ποταμῶν ἱερῶν χωροῦσι παγαί καὶ δίκα καὶ πάντα πάλιν στρέφεται· ἀνδράσι μὲν δόλιαι βουλαί θεῶν δ' οὐκέτι πίστις ἄραρεν.
τὰν δ' ἐμὰν εὔκλειαν ἔχειν βιοτὰν στρέψουσι φᾶμαι· ἔρχεται τιμὰ γυναικείωι γένει· οὐκέτι δυσκέλαδος φάμα γυναῖκας ἕξει.
μοῦσαι δὲ παλαιγενέων λήξους' ἀοιδῶν τὰν ἐμὰν ὑμνεῦσαι ἀπιστοσύναν.
οὐ γὰρ ἐν ἁμετέραι γνώμαι λύρας ὤπασε θέσπιν ἀοιδὰν Φοῖβος ἁγήτωρ μελέων· ἐπεὶ ἀντάχης' ἂν ὕμνον ἀρσένων γένναι.
μακρὸς δ' αἰὼν ἔχει πολλὰ μὲν ἁμετέραν ἀνδρῶν τε μοῖραν εἰπεῖν.
σὺ δ' ἐκ μὲν οἴκων πατρίων ἔπλευσας μαινομέναι κραδίαι διδύμους ὁρίσασα πόντου πέτρας· ἐπὶ δὲ ξέναι ναίεις χθονί τᾶς ἀνάνδρου κοίτας ὀλέσασα λέκτρον τάλαινα φυγὰς δὲ χώρας ἄτιμος ἐλαύνηι.
βέβακε δ' ὅρκων χάρις οὐδ' ἔτ' αἰδὼς Ἑλλάδι τᾶι μεγάλαι μένει αἰθερία δ' ἀνέπτα.
σοὶ δ' οὔτε πατρὸς δόμοι δύστανε μεθορμίσασθαι μόχθων πάρα σῶν τε λέκτρων ἄλλα βασίλεια κρείσσων δόμοισιν ἐπέστα.
οὐ νῦν κατεῖδον πρῶτον ἀλλὰ πολλάκις τραχεῖαν ὀργὴν ὡς ἀμήχανον κακόν.
σοὶ γὰρ παρὸν γῆν τήνδε καὶ δόμους ἔχειν κούφως φερούσηι κρεισσόνων βουλεύματα λόγων ματαίων οὕνεκ' ἐκπεσῆι χθονός.
κἀμοὶ μὲν οὐδὲν πρᾶγμα· μὴ παύσηι ποτὲ λέγους' Ἰάσον' ὡς κάκιστός ἐστ' ἀνήρ.
ἃ δ' ἐς τυράννους ἐστί σοι λελεγμένα πᾶν κέρδος ἡγοῦ ζημιουμένη φυγῆι.
κἀγὼ μὲν αἰεὶ βασιλέων θυμουμένων ὀργὰς ἀφήιρουν καί ς' ἐβουλόμην μένειν· σὺ δ' οὐκ ἀνίεις μωρίας λέγους' ἀεὶ κακῶς τυράννους· τοιγὰρ ἐκπεσῆι χθονός.
ὅμως δὲ κἀκ τῶνδ' οὐκ ἀπειρηκὼς φίλοις ἥκω τὸ σὸν δὲ προσκοπούμενος γύναι ὡς μήτ' ἀχρήμων σὺν τέκνοισιν ἐκπέσηις μήτ' ἐνδεής του· πόλλ' ἐφέλκεται φυγὴ κακὰ ξὺν αὑτῆι.
καὶ γὰρ εἰ σύ με στυγεῖς οὐκ ἂν δυναίμην σοὶ κακῶς φρονεῖν ποτε.
εὖ δ' ἐποίησας μολών· ἐγώ τε γὰρ λέξασα κουφισθήσομαι ψυχὴν κακῶς σὲ καὶ σὺ λυπήσηι κλύων.
ἐκ τῶν δὲ πρώτων πρῶτον ἄρξομαι λέγειν· ἔσωσά ς' ὡς ἴσασιν Ἑλλήνων ὅσοι ταὐτὸν συνεισέβησαν Ἀργῶιον σκάφος πεμφθέντα ταύρων πυρπνόων ἐπιστάτην ζεύγλαισι καὶ σπεροῦντα θανάσιμον γύην· δράκοντά θ' ὃς πάγχρυσον ἀμπέχων δέρος σπείραις ἔσωιζε πολυπλόκοις ἄυπνος ὤν κτείνας' ἀνέσχον σοι φάος σωτήριον.
αὐτὴ δὲ πατέρα καὶ δόμους προδοῦς' ἐμοὺς τὴν Πηλιῶτιν εἰς Ἰωλκὸν ἱκόμην σὺν σοί πρόθυμος μᾶλλον ἢ σοφωτέρα· Πελίαν τ' ἀπέκτειν' ὥσπερ ἄλγιστον θανεῖν παίδων ὕπ' αὐτοῦ πάντα τ' ἐξεῖλον δόμον.
καὶ ταῦθ' ὑφ' ἡμῶν ὦ κάκιστ' ἀνδρῶν παθὼν προύδωκας ἡμᾶς καινὰ δ' ἐκτήσω λέχη παίδων γεγώτων· εἰ γὰρ ἦσθ' ἄπαις ἔτι συγγνώστ' ἂν ἦν σοι τοῦδ' ἐρασθῆναι λέχους.
ὅρκων δὲ φρούδη πίστις οὐδ' ἔχω μαθεῖν εἰ θεοὺς νομίζεις τοὺς τότ' οὐκ ἄρχειν ἔτι ἢ καινὰ κεῖσθαι θέσμι' ἀνθρώποις τὰ νῦν ἐπεὶ σύνοισθά γ' εἰς ἔμ' οὐκ εὔορκος ὤν.
φεῦ δεξιὰ χείρ ἧς σὺ πόλλ' ἐλαμβάνου καὶ τῶνδε γονάτων ὡς μάτην κεχρώισμεθα κακοῦ πρὸς ἀνδρός ἐλπίδων δ' ἡμάρτομεν.
ἔχει γὰρ οὕτω· τοῖς μὲν οἴκοθεν φίλοις ἐχθρὰ καθέστηχ' οὓς δέ μ' οὐκ ἐχρῆν κακῶς δρᾶν σοὶ χάριν φέρουσα πολεμίους ἔχω.
τοιγάρ με πολλαῖς μακαρίαν Ἑλληνίδων ἔθηκας ἀντὶ τῶνδε· θαυμαστὸν δέ σε ἔχω πόσιν καὶ πιστὸν ἡ τάλαιν' ἐγώ εἰ φεύξομαί γε γαῖαν ἐκβεβλημένη φίλων ἔρημος σὺν τέκνοις μόνη μόνοις· καλόν γ' ὄνειδος τῶι νεωστὶ νυμφίωι πτωχοὺς ἀλᾶσθαι παῖδας ἥ τ' ἔσωσά σε.
δεῖ μ' ὡς ἔοικε μὴ κακὸν φῦναι λέγειν ἀλλ' ὥστε ναὸς κεδνὸν οἰακοστρόφον ἄκροισι λαίφους κρασπέδοις ὑπεκδραμεῖν τὴν σὴν στόμαργον ὦ γύναι γλωσσαλγίαν.
ἐγὼ δ' ἐπειδὴ καὶ λίαν πυργοῖς χάριν Κύπριν νομίζω τῆς ἐμῆς ναυκληρίας σώτειραν εἶναι θεῶν τε κἀνθρώπων μόνην.
σοὶ δ' ἔστι μὲν νοῦς λεπτός· ἀλλ' ἐπίφθονος λόγος διελθεῖν ὡς Ἔρως ς' ἠνάγκασεν.
τόξοις ἀφύκτοις τοὐμὸν ἐκσῶσαι δέμας.
ἀλλ' οὐκ ἀκριβῶς αὐτὸ θήσομαι λίαν· ὅπηι γὰρ οὖν ὤνησας οὐ κακῶς ἔχει.
μείζω γε μέντοι τῆς ἐμῆς σωτηρίας εἴληφας ἢ δέδωκας ὡς ἐγὼ φράσω.
πρῶτον μὲν Ἑλλάδ' ἀντὶ βαρβάρου χθονὸς γαῖαν κατοικεῖς καὶ δίκην ἐπίστασαι νόμοις τε χρῆσθαι μὴ πρὸς ἰσχύος χάριν· πάντες δέ ς' ἤισθοντ' οὖσαν Ἕλληνες σοφὴν καὶ δόξαν ἔσχες· εἰ δὲ γῆς ἐπ' ἐσχάτοις ὅροισιν ὤικεις οὐκ ἂν ἦν λόγος σέθεν.
εἴη δ' ἔμοιγε μήτε χρυσὸς ἐν δόμοις μήτ' Ὀρφέως κάλλιον ὑμνῆσαι μέλος εἰ μὴ 'πίσημος ἡ τύχη γένοιτό μοι.
τοσαῦτα μέν σοι τῶν ἐμῶν πόνων πέρι ἔλεξ'· ἅμιλλαν γὰρ σὺ προύθηκας λόγων.
ἃ δ' ἐς γάμους μοι βασιλικοὺς ὠνείδισας ἐν τῶιδε δείξω πρῶτα μὲν σοφὸς γεγώς ἔπειτα σώφρων εἶτά σοι μέγας φίλος καὶ παισὶ τοῖς ἐμοῖσιν· ἀλλ' ἔχ' ἥσυχος.
μῶν βεβούλευμαι κακῶς; οὐδ' ἂν σὺ φαίης εἴ σε μὴ κνίζοι λέχος.
ἀλλ' ἐς τοσοῦτον ἥκεθ' ὥστ' ὀρθουμένης εὐνῆς γυναῖκες πάντ' ἔχειν νομίζετε ἢν δ' αὖ γένηται ξυμφορά τις ἐς λέχος τὰ λῶιστα καὶ κάλλιστα πολεμιώτατα τίθεσθε.
χρῆν γὰρ ἄλλοθέν ποθεν βροτοὺς παῖδας τεκνοῦσθαι θῆλυ δ' οὐκ εἶναι γένος· χοὔτως ἂν οὐκ ἦν οὐδὲν ἀνθρώποις κακόν.
Ἰᾶσον εὖ μὲν τούσδ' ἐκόσμησας λόγους· ὅμως δ' ἔμοιγε κεἰ παρὰ γνώμην ἐρῶ δοκεῖ προδοὺς σὴν ἄλοχον οὐ δίκαια δρᾶν.
ἦ πολλὰ πολλοῖς εἰμι διάφορος βροτῶν.
ἐμοὶ γὰρ ὅστις ἄδικος ὢν σοφὸς λέγειν πέφυκε πλείστην ζημίαν ὀφλισκάνει· γλώσσηι γὰρ αὐχῶν τἄδικ' εὖ περιστελεῖν τολμᾶι πανουργεῖν· ἔστι δ' οὐκ ἄγαν σοφός.
ὡς καὶ σύ· μή νυν εἰς ἔμ' εὐσχήμων γένηι λέγειν τε δεινός· ἓν γὰρ ἐκτενεῖ ς' ἔπος.
χρῆν ς' εἴπερ ἦσθα μὴ κακός πείσαντά με γαμεῖν γάμον τόνδ' ἀλλὰ μὴ σιγῆι φίλων.
καλῶς γ' ἄν οἶμαι τῶιδ' ὑπηρέτεις λόγωι εἴ σοι γάμον κατεῖπον ἥτις οὐδὲ νῦν τολμᾶις μεθεῖναι καρδίας μέγαν χόλον.
οὐ τοῦτό ς' εἶχεν ἀλλὰ βάρβαρον λέχος πρὸς γῆρας οὐκ εὔδοξον ἐξέβαινέ σοι.
εὖ νυν τόδ' ἴσθι μὴ γυναικὸς οὕνεκα γῆμαί με λέκτρα βασιλέων ἃ νῦν ἔχω ἀλλ' ὥσπερ εἶπον καὶ πάρος σῶσαι θέλων σέ καὶ τέκνοισι τοῖς ἐμοῖς ὁμοσπόρους φῦσαι τυράννους παῖδας ἔρυμα δώμασιν.
μή μοι γένοιτο λυπρὸς εὐδαίμων βίος μηδ' ὄλβος ὅστις τὴν ἐμὴν κνίζοι φρένα.
οἶσθ' ὡς μέτευξαι καὶ σοφωτέρα φανῆι· τὰ χρηστὰ μή σοι λυπρὰ φαίνεσθαί ποτε μηδ' εὐτυχοῦσα δυστυχὴς εἶναι δοκεῖν.
ὕβριζ' ἐπειδὴ σοὶ μὲν ἔστ' ἀποστροφή ἐγὼ δ' ἔρημος τήνδε φευξοῦμαι χθόνα.
αὐτὴ τάδ' εἵλου· μηδέν' ἄλλον αἰτιῶ.
καὶ σοῖς ἀραία γ' οὖσα τυγχάνω δόμοις.
ὡς οὐ κρινοῦμαι τῶνδέ σοι τὰ πλείονα.
ἀλλ' εἴ τι βούληι παισὶν ἢ σαυτῆι φυγῆς προσωφέλημα χρημάτων ἐμῶν λαβεῖν λέγ'· ὡς ἕτοιμος ἀφθόνωι δοῦναι χερὶ ξένοις τε πέμπειν σύμβολ' οἳ δράσουσί ς' εὖ.
καὶ ταῦτα μὴ θέλουσα μωρανεῖς γύναι· λήξασα δ' ὀργῆς κερδανεῖς ἀμείνονα.
οὔτ' ἂν ξένοισι τοῖσι σοῖς χρησαίμεθ' ἂν οὔτ' ἄν τι δεξαίμεσθα μηδ' ἡμῖν δίδου· κακοῦ γὰρ ἀνδρὸς δῶρ' ὄνησιν οὐκ ἔχει.
ἀλλ' οὖν ἐγὼ μὲν δαίμονας μαρτύρομαι ὡς πάνθ' ὑπουργεῖν σοί τε καὶ τέκνοις θέλω· σοὶ δ' οὐκ ἀρέσκει τἀγάθ' ἀλλ' αὐθαδίαι φίλους ἀπωθῆι· τοιγὰρ ἀλγυνῆι πλέον.
χώρει· πόθωι γὰρ τῆς νεοδμήτου κόρης αἱρῆι χρονίζων δωμάτων ἐξώπιος.
νύμφευ'· ἴσως γάρ σὺν θεῶι δ' εἰρήσεται γαμεῖς τοιοῦτον ὥστε θρηνεῖσθαι γάμον.
ἔρωτες ὑπὲρ μὲν ἄγαν ἐλθόντες οὐκ εὐδοξίαν οὐδ' ἀρετὰν παρέδωκαν ἀνδράσιν· εἰ δ' ἅλις ἔλθοι Κύπρις οὐκ ἄλλα θεὸς εὔχαρις οὕτω.
μήποτ' ὦ δέσποιν' ἐπ' ἐμοὶ χρυσέων τόξων ἀφείης ἱμέρωι χρίσας' ἄφυκτον οἰστόν.
στέργοι δέ με σωφροσύνα δώρημα κάλλιστον θεῶν· μηδέ ποτ' ἀμφιλόγους ὀργὰς ἀκόρεστά τε νείκη θυμὸν ἐκπλήξας' ἑτέροις ἐπὶ λέκτροις προσβάλοι δεινὰ Κύπρις ἀπτολέμους δ' εὐνὰς σεβίζους' ὀξύφρων κρίνοι λέχη γυναικῶν.
ὦ πατρίς ὦ δώματα μὴ δῆτ' ἄπολις γενοίμαν τὸν ἀμηχανίας ἔχουσα δυσπέρατον αἰῶν' οἰκτρότατον ἀχέων.
θανάτωι θανάτωι πάρος δαμείην ἁμέραν τάνδ' ἐξανύσασα· μόχθων δ' οὐκ ἄλλος ὕπερθεν ἢ γᾶς πατρίας στέρεσθαι.
εἴδομεν οὐκ ἐξ ἑτέρων μῦθον ἔχω φράσασθαι· σὲ γὰρ οὐ πόλις οὐ φίλων τις οἰκτιρεῖ παθοῦσαν δεινότατα παθέων.
ἀχάριστος ὄλοιθ' ὅτωι πάρεστιν μὴ φίλους τιμᾶν καθαρᾶν ἀνοίξαντα κλῆιδα φρενῶν· ἐμοὶ μὲν φίλος οὔποτ' ἔσται.
Μήδεια χαῖρε· τοῦδε γὰρ προοίμιον κάλλιον οὐδεὶς οἶδε προσφωνεῖν φίλους.
ὦ χαῖρε καὶ σύ παῖ σοφοῦ Πανδίονος Αἰγεῦ.
τί δ' ὀμφαλὸν γῆς θεσπιωιδὸν ἐστάλης;  παίδων ἐρευνῶν σπέρμ' ὅπως γένοιτό μοι.
δάμαρτος οὔσης ἢ λέχους ἄπειρος ὤν;  οὐκ ἐσμὲν εὐνῆς ἄζυγες γαμηλίου.
θέμις μὲν ἡμᾶς χρησμὸν εἰδέναι θεοῦ;  μάλιστ' ἐπεί τοι καὶ σοφῆς δεῖται φρενός.
σὺ δ' ὡς τί χρήιζων τήνδε ναυστολεῖς χθόνα;  Πιτθεύς τις ἔστι γῆς ἄναξ Τροζηνίας.
παῖς ὡς λέγουσι Πέλοπος εὐσεβέστατος.
τούτωι θεοῦ μάντευμα κοινῶσαι θέλω.
σοφὸς γὰρ ἁνὴρ καὶ τρίβων τὰ τοιάδε.
κἀμοί γε πάντων φίλτατος δορυξένων.
ἀλλ' εὐτυχοίης καὶ τύχοις ὅσων ἐρᾶις.
τί φήις; σαφῶς μοι σὰς φράσον δυσθυμίας.
ἀδικεῖ μ' Ἰάσων οὐδὲν ἐξ ἐμοῦ παθών.
γυναῖκ' ἐφ' ἡμῖν δεσπότιν δόμων ἔχει.
πότερον ἐρασθεὶς ἢ σὸν ἐχθαίρων λέχος;  μέγαν γ' ἔρωτα· πιστὸς οὐκ ἔφυ φίλοις.
ἴτω νυν εἴπερ ὡς λέγεις ἐστὶν κακός.
ἀνδρῶν τυράννων κῆδος ἠράσθη λαβεῖν.
Κρέων ὃς ἄρχει τῆσδε γῆς Κορινθίας.
συγγνωστὰ μέν τἄρ' ἦν σε λυπεῖσθαι γύναι.
ὄλωλα· καὶ πρός γ' ἐξελαύνομαι χθονός.
Κρέων μ' ἐλαύνει φυγάδα γῆς Κορινθίας.
λόγωι μὲν οὐχί.
καρτερεῖν δὲ βούλεται.
ἀλλ' ἄντομαί σε τῆσδε πρὸς γενειάδος γονάτων τε τῶν σῶν ἱκεσία τε γίνομαι οἴκτιρον οἴκτιρόν με τὴν δυσδαίμονα καὶ μή μ' ἔρημον ἐκπεσοῦσαν εἰσίδηις δέξαι δὲ χώραι καὶ δόμοις ἐφέστιον.
οὕτως ἔρως σοι πρὸς θεῶν τελεσφόρος γένοιτο παίδων καὐτὸς ὄλβιος θάνοις.
εὕρημα δ' οὐκ οἶσθ' οἷον ηὕρηκας τόδε· παύσω γέ ς' ὄντ' ἄπαιδα καὶ παίδων γονὰς σπεῖραί σε θήσω· τοιάδ' οἶδα φάρμακα.
πολλῶν ἕκατι τήνδε σοι δοῦναι χάριν γύναι πρόθυμός εἰμι πρῶτα μὲν θεῶν ἔπειτα παίδων ὧν ἐπαγγέλληι γονάς· ἐς τοῦτο γὰρ δὴ φροῦδός εἰμι πᾶς ἐγώ.
οὕτω δ' ἔχει μοι· σοῦ μὲν ἐλθούσης χθόνα πειράσομαί σου προξενεῖν δίκαιος ὤν.
τοσόνδε μέντοι σοι προσημαίνω γύναι· ἐκ τῆσδε μὲν γῆς οὔ ς' ἄγειν βουλήσομαι.
ἐκ τῆσδε δ' αὐτὴ γῆς ἀπαλλάσσου πόδα· αὐτὴ δ' ἐάνπερ εἰς ἐμοὺς ἔλθηις δόμους μενεῖς ἄσυλος κοὔ σε μὴ μεθῶ τινι· ἀναίτιος γὰρ καὶ ξένοις εἶναι θέλω.
ἔσται τάδ'· ἀλλὰ πίστις εἰ γένοιτό μοι τούτων ἔχοιμ' ἂν πάντα πρὸς σέθεν καλῶς.
τούτοις δ' ὁρκίοισι μὲν ζυγεὶς ἄγουσιν οὐ μεθεῖ' ἂν ἐκ γαίας ἐμέ· λόγοις δὲ συμβὰς καὶ θεῶν ἀνώμοτος φίλος γένοι' ἂν κἀπικηρυκεύμασιν τάχ' ἂν πίθοιο· τἀμὰ μὲν γὰρ ἀσθενῆ τοῖς δ' ὄλβος ἐστὶ καὶ δόμος τυραννικός.
πολλὴν ἔδειξας ἐν λόγοις προμηθίαν· ἀλλ' εἰ δοκεῖ σοι δρᾶν τάδ' οὐκ ἀφίσταμαι.
ἐμοί τε γὰρ τάδ' ἐστὶν ἀσφαλέστερα σκῆψίν τιν' ἐχθροῖς σοῖς ἔχοντα δεικνύναι τὸ σόν τ' ἄραρε μᾶλλον.
ἐξηγοῦ θεούς.
ὄμνυ πέδον Γῆς πατέρα θ' Ἥλιον πατρὸς τοὐμοῦ θεῶν τε συντιθεὶς ἅπαν γένος.
μήτ' αὐτὸς ἐκ γῆς σῆς ἔμ' ἐκβαλεῖν ποτε μήτ' ἄλλος ἤν τις τῶν ἐμῶν ἐχθρῶν ἄγειν χρήιζηι μεθήσειν ζῶν ἑκουσίωι τρόπωι.
ὄμνυμι Γαῖαν φῶς τε λαμπρὸν Ἡλίου θεούς τε πάντας ἐμμενεῖν ἅ σου κλύω.
χαίρων πορεύου· πάντα γὰρ καλῶς ἔχει.
κἀγὼ πόλιν σὴν ὡς τάχιστ' ἀφίξομαι πράξας' ἃ μέλλω καὶ τυχοῦς' ἃ βούλομαι.
ἀλλά ς' ὁ Μαίας πομπαῖος ἄναξ πελάσειε δόμοις ὧν τ' ἐπίνοιαν σπεύδεις κατέχων πράξειας ἐπεὶ γενναῖος ἀνήρ Αἰγεῦ παρ' ἐμοὶ δεδόκησαι.
ὦ Ζεῦ Δίκη τε Ζηνὸς Ἡλίου τε φῶς νῦν καλλίνικοι τῶν ἐμῶν ἐχθρῶν φίλαι γενησόμεσθα κἀς ὁδὸν βεβήκαμεν νῦν ἐλπὶς ἐχθροὺς τοὺς ἐμοὺς τείσειν δίκην.
οὗτος γὰρ ἁνὴρ ἧι μάλιστ' ἐκάμνομεν λιμὴν πέφανται τῶν ἐμῶν βουλευμάτων· ἐκ τοῦδ' ἀναψόμεσθα πρυμνήτην κάλων μολόντες ἄστυ καὶ πόλισμα Παλλάδος.
ἤδη δὲ πάντα τἀμά σοι βουλεύματα λέξω· δέχου δὲ μὴ πρὸς ἡδονὴν λόγους.
πέμψας' ἐμῶν τιν' οἰκετῶν Ἰάσονα ἐς ὄψιν ἐλθεῖν τὴν ἐμὴν αἰτήσομαι.
μολόντι δ' αὐτῶι μαλθακοὺς λέξω λόγους ὡς καὶ δοκεῖ μοι ταῦτα καὶ καλῶς ἔχει γάμους τυράννων οὓς προδοὺς ἡμᾶς ἔχει καὶ ξύμφορ' εἶναι καὶ καλῶς ἐγνωσμένα.
παῖδας δὲ μεῖναι τοὺς ἐμοὺς αἰτήσομαι οὐχ ὡς λιποῦς' ἂν πολεμίας ἐπὶ χθονὸς ἐχθροῖσι παῖδας τοὺς ἐμοὺς καθυβρίσαι ἀλλ' ὡς δόλοισι παῖδα βασιλέως κτάνω.
πέμψω γὰρ αὐτοὺς δῶρ' ἔχοντας ἐν χεροῖν νύμφηι φέροντας τήνδε μὴ φεύγειν χθόνα λεπτόν τε πέπλον καὶ πλόκον χρυσήλατον· κἄνπερ λαβοῦσα κόσμον ἀμφιθῆι χροΐ κακῶς ὀλεῖται πᾶς θ' ὃς ἂν θίγηι κόρης· τοιοῖσδε χρίσω φαρμάκοις δωρήματα.
ἐνταῦθα μέντοι τόνδ' ἀπαλλάσσω λόγον.
ὤιμωξα δ' οἷον ἔργον ἔστ' ἐργαστέον τοὐντεῦθεν ἡμῖν· τέκνα γὰρ κατακτενῶ τἄμ'· οὔτις ἔστιν ὅστις ἐξαιρήσεται· δόμον τε πάντα συγχέας' Ἰάσονος ἔξειμι γαίας φιλτάτων παίδων φόνον φεύγουσα καὶ τλᾶς' ἔργον ἀνοσιώτατον.
οὐ γὰρ γελᾶσθαι τλητὸν ἐξ ἐχθρῶν φίλαι.
ἡμάρτανον τόθ' ἡνίκ' ἐξελίμπανον δόμους πατρώιους ἀνδρὸς Ἕλληνος λόγοις πεισθεῖς' ὃς ἡμῖν σὺν θεῶι τείσει δίκην.
οὔτ' ἐξ ἐμοῦ γὰρ παῖδας ὄψεταί ποτε ζῶντας τὸ λοιπὸν οὔτε τῆς νεοζύγου νύμφης τεκνώσει παῖδ' ἐπεὶ κακὴν κακῶς θανεῖν σφ' ἀνάγκη τοῖς ἐμοῖσι φαρμάκοις.
μηδείς με φαύλην κἀσθενῆ νομιζέτω μηδ' ἡσυχαίαν ἀλλὰ θατέρου τρόπου βαρεῖαν ἐχθροῖς καὶ φίλοισιν εὐμενῆ· τῶν γὰρ τοιούτων εὐκλεέστατος βίος.
ἐπείπερ ἡμῖν τόνδ' ἐκοίνωσας λόγον σέ τ' ὠφελεῖν θέλουσα καὶ νόμοις βροτῶν ξυλλαμβάνουσα δρᾶν ς' ἀπεννέπω τάδε.
οὐκ ἔστιν ἄλλως· σοὶ δὲ συγγνώμη λέγειν τάδ' ἐστί μὴ πάσχουσαν ὡς ἐγώ κακῶς.
σὺ δ' ἂν γένοιό γ' ἀθλιωτάτη γυνή.
ἴτω· περισσοὶ πάντες οὑν μέσωι λόγοι.
ἀλλ' εἶα χώρει καὶ κόμιζ' Ἰάσονα· ἐς πάντα γὰρ δὴ σοὶ τὰ πιστὰ χρώμεθα.
λέξηις δὲ μηδὲν τῶν ἐμοὶ δεδογμένων εἴπερ φρονεῖς εὖ δεσπόταις γυνή τ' ἔφυς.
Ἐρεχθεΐδαι τὸ παλαιὸν ὄλβιοι καὶ θεῶν παῖδες μακάρων ἱερᾶς χώρας ἀπορθήτου τ' ἄπο φερβόμενοι κλεινοτάταν σοφίαν αἰεὶ διὰ λαμπροτάτου βαίνοντες ἁβρῶς αἰθέρος ἔνθα ποθ' ἁγνὰς ἐννέα Πιερίδας Μούσας λέγουσι ξανθὰν Ἁρμονίαν φυτεῦσαι· τοῦ καλλινάου τ' ἐπὶ Κηφισοῦ ῥοαῖς τὰν Κύπριν κλήιζουσιν ἀφυσσαμέναν χώρας καταπνεῦσαι μετρίας ἀνέμων ἡδυπνόους αὔρας· αἰεὶ δ' ἐπιβαλλομέναν χαίταισιν εὐώδη ῥοδέων πλόκον ἀνθέων τᾶι Σοφίαι παρέδρους πέμπειν Ἔρωτας παντοίας ἀρετᾶς ξυνεργούς.
μή πρὸς γονάτων σε πάνται πάντως ἱκετεύομεν τέκνα φονεύσηις.
ἥκω κελευσθείς· καὶ γὰρ οὖσα δυσμενὴς οὔ τἂν ἁμάρτοις τοῦδέ γ' ἀλλ' ἀκούσομαι· τί χρῆμα βούληι καινὸν ἐξ ἐμοῦ γύναι;  Ἰᾶσον αἰτοῦμαί σε τῶν εἰρημένων συγγνώμον' εἶναι· τὰς δ' ἐμὰς ὀργὰς φέρειν εἰκός ς' ἐπεὶ νῶιν πόλλ' ὑπείργασται φίλα.
νῦν οὖν ἐπαινῶ σωφρονεῖν τέ μοι δοκεῖς κῆδος τόδ' ἡμῖν προσλαβών ἐγὼ δ' ἄφρων ἧι χρῆν μετεῖναι τῶνδε τῶν βουλευμάτων καὶ ξυμπεραίνειν καὶ παρεστάναι λέχει νύμφην τε κηδεύουσαν ἥδεσθαι σέθεν.
ἀλλ' ἐσμὲν οἷόν ἐσμεν οὐκ ἐρῶ κακόν γυναῖκες· οὔκουν χρῆν ς' ὁμοιοῦσθαι κακοῖς οὐδ' ἀντιτείνειν νήπι' ἀντὶ νηπίων.
παριέμεσθα καί φαμεν κακῶς φρονεῖν τότ' ἀλλ' ἄμεινον νῦν βεβούλευμαι τάδε.
ὦ τέκνα τέκνα δεῦρο λείπετε στέγας ἐξέλθετ' ἀσπάσασθε καὶ προσείπατε πατέρα μεθ' ἡμῶν καὶ διαλλάχθηθ' ἅμα τῆς πρόσθεν ἔχθρας ἐς φίλους μητρὸς μέτα· σπονδαὶ γὰρ ἡμῖν καὶ μεθέστηκεν χόλος.
λάβεσθε χειρὸς δεξιᾶς· οἴμοι κακῶν ὡς ἐννοοῦμαι δή τι τῶν κεκρυμμένων.
χρόνωι δὲ νεῖκος πατρὸς ἐξαιρουμένη ὄψιν τέρειναν τήνδ' ἔπλησα δακρύων.
κἀμοὶ κατ' ὄσσων χλωρὸν ὡρμήθη δάκρυ· καὶ μὴ προβαίη μεῖζον ἢ τὸ νῦν κακόν.
αἰνῶ γύναι τάδ' οὐδ' ἐκεῖνα μέμφομαι· εἰκὸς γὰρ ὀργὰς θῆλυ ποιεῖσθαι γένος γάμους παρεμπολῶντος ἀλλοίους πόσει.
ἀλλ' ἐς τὸ λῶιον σὸν μεθέστηκεν κέαρ ἔγνως δὲ τὴν νικῶσαν ἀλλὰ τῶι χρόνωι βουλήν· γυναικὸς ἔργα ταῦτα σώφρονος.
ὑμῖν δέ παῖδες οὐκ ἀφροντίστως πατὴρ πολλὴν ἔθηκε σὺν θεοῖς σωτηρίαν· οἶμαι γὰρ ὑμᾶς τῆσδε γῆς Κορινθίας τὰ πρῶτ' ἔσεσθαι σὺν κασιγνήτοις ἔτι.
ἀλλ' αὐξάνεσθε· τἄλλα δ' ἐξεργάζεται πατήρ τε καὶ θεῶν ὅστις ἐστὶν εὐμενής.
ἴδοιμι δ' ὑμᾶς εὐτραφεῖς ἥβης τέλος μολόντας ἐχθρῶν τῶν ἐμῶν ὑπερτέρους.
θάρσει νυν· εὖ γὰρ τῶνδ' ἐγὼ θήσω πέρι.
δράσω τάδ'· οὔτοι σοῖς ἀπιστήσω λόγοις.
γυνὴ δὲ θῆλυ κἀπὶ δακρύοις ἔφυ.
ἀλλ' ὧνπερ οὕνεκ' εἰς ἐμοὺς ἥκεις λόγους τὰ μὲν λέλεκται τῶν δ' ἐγὼ μνησθήσομαι.
ἐπεὶ τυράννοις γῆς μ' ἀποστεῖλαι δοκεῖ κἀμοὶ τάδ' ἐστὶ λῶιστα γιγνώσκω καλῶς μήτ' ἐμποδών σοι μήτε κοιράνοις χθονὸς ναίειν· δοκῶ γὰρ δυσμενὴς εἶναι δόμοις ἡμεῖς μὲν ἐκ γῆς τῆσδ' ἀπαροῦμεν φυγῆι παῖδες δ' ὅπως ἂν ἐκτραφῶσι σῆι χερὶ αἰτοῦ Κρέοντα τήνδε μὴ φεύγειν χθόνα.
οὐκ οἶδ' ἂν εἰ πείσαιμι πειρᾶσθαι δὲ χρή.
σὺ δ' ἀλλὰ σὴν κέλευσον ἄντεσθαι πατρὸς γυναῖκα παῖδας τήνδε μὴ φεύγειν χθόνα.
μάλιστα· καὶ πείσειν γε δοξάζω σφ' ἐγώ εἴπερ γυναικῶν ἐστι τῶν ἄλλων μία.
συλλήψομαι δὲ τοῦδέ σοι κἀγὼ πόνου· πέμψω γὰρ αὐτῆι δῶρ' ἃ καλλιστεύεται τῶν νῦν ἐν ἀνθρώποισιν οἶδ' ἐγώ πολὺ λεπτόν τε πέπλον καὶ πλόκον χρυσήλατον παῖδας φέροντας.
ἀλλ' ὅσον τάχος χρεὼν κόσμον κομίζειν δεῦρο προσπόλων τινά.
εὐδαιμονήσει δ' οὐχ ἓν ἀλλὰ μυρία ἀνδρός τ' ἀρίστου σοῦ τυχοῦς' ὁμευνέτου κεκτημένη τε κόσμον ὅν ποθ' Ἥλιος πατρὸς πατὴρ δίδωσιν ἐκγόνοισιν οἷς.
λάζυσθε φερνὰς τάσδε παῖδες ἐς χέρας καὶ τῆι τυράννωι μακαρίαι νύμφηι δότε φέροντες· οὔτοι δῶρα μεμπτὰ δέξεται.
εἴπερ γὰρ ἡμᾶς ἀξιοῖ λόγου τινὸς γυνή προθήσει χρημάτων σάφ' οἶδ' ἐγώ.
μή μοι σύ· πείθειν δῶρα καὶ θεοὺς λόγος· χρυσὸς δὲ κρείσσων μυρίων λόγων βροτοῖς.
κείνης ὁ δαίμων κεῖνα νῦν αὔξει θεός νέα τυραννεῖ· τῶν δ' ἐμῶν παίδων φυγὰς ψυχῆς ἂν ἀλλαξαίμεθ' οὐ χρυσοῦ μόνον.
ἀλλ' ὦ τέκν' εἰσελθόντε πλουσίους δόμους πατρὸς νέαν γυναῖκα δεσπότιν δ' ἐμήν ἱκετεύετ' ἐξαιτεῖσθε μὴ φεύγειν χθόνα κόσμον διδόντες· τοῦδε γὰρ μάλιστα δεῖ ἐς χεῖρ' ἐκείνην δῶρα δέξασθαι τάδε.
ἴθ' ὡς τάχιστα· μητρὶ δ' ὧν ἐρᾶι τυχεῖν εὐάγγελοι γένοισθε πράξαντες καλῶς.
νῦν ἐλπίδες οὐκέτι μοι παίδων ζόας οὐκέτι· στείχουσι γὰρ ἐς φόνον ἤδη.
δέξεται νύμφα χρυσέων ἀναδεσμᾶν δέξεται δύστανος ἄταν· ξανθᾶι δ' ἀμφὶ κόμαι θήσει τὸν Ἅιδα κόσμον αὐτὰ χεροῖν.
πείσει χάρις ἀμβρόσιός τ' αὐγὰ πέπλον χρυσότευκτόν τε στέφανον περιθέσθαι· νερτέροις δ' ἤδη πάρα νυμφοκομήσει.
τοῖον εἰς ἕρκος πεσεῖται καὶ μοῖραν θανάτου δύστανος· ἄταν δ' οὐχ ὑπεκφεύξεται.
σὺ δ' ὦ τάλαν ὦ κακόνυμφε κηδεμὼν τυράννων παισὶν οὐ κατειδὼς ὄλεθρον βιοτᾶι προσάγεις ἀλόχωι τε σᾶι στυγερὸν θάνατον.
δύστανε μοίρας ὅσον παροίχηι.
μεταστένομαι δὲ σὸν ἄλγος ὦ τάλαινα παίδων μᾶτερ ἃ φονεύσεις τέκνα νυμφιδίων ἕνεκεν λεχέων ἅ σοι προλιπὼν ἀνόμως ἄλλαι ξυνοικεῖ πόσις συνεύνωι.
δέσποιν' ἀφεῖνται παῖδες οἵδε σοι φυγῆς καὶ δῶρα νύμφη βασιλὶς ἀσμένη χεροῖν ἐδέξατ'· εἰρήνη δὲ τἀκεῖθεν τέκνοις.
τάδ' οὐ ξυνωιδὰ τοῖσιν ἐξηγγελμένοις.
αἰαῖ μάλ' αὖθις.
τί δαὶ κατηφὲς ὄμμα καὶ δακρυρροεῖς;  πολλή μ' ἀνάγκη πρέσβυ· ταῦτα γὰρ θεοὶ κἀγὼ κακῶς φρονοῦς' ἐμηχανησάμην.
θάρσει· κάτει τοι καὶ σὺ πρὸς τέκνων ἔτι.
ἄλλους κατάξω πρόσθεν ἡ τάλαιν' ἐγώ.
οὔτοι μόνη σὺ σῶν ἀπεζύγης τέκνων· κούφως φέρειν χρὴ θνητὸν ὄντα συμφοράς.
δράσω τάδ'· ἀλλὰ βαῖνε δωμάτων ἔσω καὶ παισὶ πόρσυν' οἶα χρὴ καθ' ἡμέραν.
ὦ τέκνα τέκνα σφῶιν μὲν ἔστι δὴ πόλις καὶ δῶμ' ἐν ὧι λιπόντες ἀθλίαν ἐμὲ οἰκήσετ' αἰεὶ μητρὸς ἐστερημένοι· ἐγὼ δ' ἐς ἄλλην γαῖαν εἶμι δὴ φυγάς πρὶν σφῶιν ὀνάσθαι κἀπιδεῖν εὐδαίμονας πρὶν λουτρὰ καὶ γυναῖκα καὶ γαμηλίους εὐνὰς ἀγῆλαι λαμπάδας τ' ἀνασχεθεῖν.
ὦ δυστάλαινα τῆς ἐμῆς αὐθαδίας.
ἄλλως ἄρ' ὑμᾶς ὦ τέκν' ἐξεθρεψάμην ἄλλως δ' ἐμόχθουν καὶ κατεξάνθην πόνοις στερρὰς ἐνεγκοῦς' ἐν τόκοις ἀλγηδόνας.
ἦ μήν ποθ' ἡ δύστηνος εἶχον ἐλπίδας πολλὰς ἐν ὑμῖν γηροβοσκήσειν τ' ἐμὲ καὶ κατθανοῦσαν χερσὶν εὖ περιστελεῖν ζηλωτὸν ἀνθρώποισι· νῦν δ' ὄλωλε δὴ γλυκεῖα φροντίς.
σφῶιν γὰρ ἐστερημένη λυπρὸν διάξω βίοτον ἀλγεινόν τ' ἐμοί· ὑμεῖς δὲ μητέρ' οὐκέτ' ὄμμασιν φίλοις ὄψεσθ' ἐς ἄλλο σχῆμ' ἀποστάντες βίου.
οὐκ ἂν δυναίμην· χαιρέτω βουλεύματα τὰ πρόσθεν· ἄξω παῖδας ἐκ γαίας ἐμούς.
καίτοι τί πάσχω; βούλομαι γέλωτ' ὀφλεῖν ἐχθροὺς μεθεῖσα τοὺς ἐμοὺς ἀζημίους; τολμητέον τάδ'· ἀλλὰ τῆς ἐμῆς κάκης τὸ καὶ προσέσθαι μαλθακοὺς λόγους φρενί.
χωρεῖτε παῖδες ἐς δόμους.
ὅτωι δὲ μὴ θέμις παρεῖναι τοῖς ἐμοῖσι θύμασιν αὐτῶι μελήσει· χεῖρα δ' οὐ διαφθερῶ.
ἆ ἆ· μὴ δῆτα θυμέ μὴ σύ γ' ἐργάσηι τάδε· ἔασον αὐτούς ὦ τάλαν φεῖσαι τέκνων· ἐκεῖ μεθ' ἡμῶν ζῶντες εὐφρανοῦσί σε.
μὰ τοὺς παρ' Ἅιδηι νερτέρους ἀλάστορας οὔτοι ποτ' ἔσται τοῦθ' ὅπως ἐχθροῖς ἐγὼ παῖδας παρήσω τοὺς ἐμοὺς καθυβρίσαι.
πάντως σφ' ἀνάγκη κατθανεῖν· ἐπεὶ δὲ χρή ἡμεῖς κτενοῦμεν οἵπερ ἐξεφύσαμεν.
πάντως πέπρακται ταῦτα κοὐκ ἐκφεύξεται· καὶ δὴ 'πὶ κρατὶ στέφανος ἐν πέπλοισι δὲ νύμφη τύραννος ὄλλυται σάφ' οἶδ' ἐγώ.
ἀλλ' εἶμι γὰρ δὴ τλημονεστάτην ὁδὸν καὶ τούσδε πέμψω τλημονεστέραν ἔτι παῖδας προσειπεῖν βούλομαι· δότ' ὦ τέκνα δότ' ἀσπάσασθαι μητρὶ δεξιὰν χέρα.
ὦ φιλτάτη χείρ φίλτατον δέ μοι στόμα καὶ σχῆμα καὶ πρόσωπον εὐγενὲς τέκνων.
εὐδαιμονοῖτον ἀλλ' ἐκεῖ· τὰ δ' ἐνθάδε πατὴρ ἀφείλετ'· ὦ γλυκεῖα προσβολή ὦ μαλθακὸς χρὼς πνεῦμά θ' ἥδιστον τέκνων.
χωρεῖτε χωρεῖτ'· οὐκέτ' εἰμὶ προσβλέπειν οἵα τε πρὸς ὑμᾶς ἀλλὰ νικῶμαι κακοῖς.
καὶ μανθάνω μὲν οἷα δρᾶν μέλλω κακά θυμὸς δὲ κρείσσων τῶν ἐμῶν βουλευμάτων ὅσπερ μεγίστων αἴτιος κακῶν βροτοῖς.
πολλάκις ἤδη διὰ λεπτοτέρων μύθων ἔμολον καὶ πρὸς ἁμίλλας ἦλθον μείζους ἢ χρὴ γενεὰν θῆλυν ἐρευνᾶν.
ἀλλὰ γὰρ ἔστιν μοῦσα καὶ ἡμῖν ἣ προσομιλεῖ σοφίας ἕνεκεν πάσαισι μὲν οὔ παῦρον δὲ γένος  οὐκ ἀπόμουσον τὸ γυναικῶν.
καί φημι βροτῶν οἵτινές εἰσιν πάμπαν ἄπειροι μηδ' ἐφύτευσαν παῖδας προφέρειν εἰς εὐτυχίαν τῶν γειναμένων.
οἱ μὲν ἄτεκνοι δι' ἀπειροσύνην εἴθ' ἡδὺ βροτοῖς εἴτ' ἀνιαρὸν παῖδες τελέθους' οὐχὶ τυχόντες πολλῶν μόχθων ἀπέχονται· οἷσι δὲ τέκνων ἔστιν ἐν οἴκοις γλυκερὸν βλάστημ' ἐσορῶ μελέτηι κατατρυχομένους τὸν ἅπαντα χρόνον πρῶτον μὲν ὅπως θρέψουσι καλῶς βίοτόν θ' ὁπόθεν λείψουσι τέκνοις· ἔτι δ' ἐκ τούτων εἴτ' ἐπὶ φλαύροις εἴτ' ἐπὶ χρηστοῖς μοχθοῦσι τόδ' ἐστὶν ἄδηλον.
ἓν δὲ τὸ πάντων λοίσθιον ἤδη πᾶσιν κατερῶ θνητοῖσι κακόν· καὶ δὴ γὰρ ἅλις βίοτόν θ' ηὗρον σῶμά τ' ἐς ἥβην ἤλυθε τέκνων χρηστοί τ' ἐγένοντ'· εἰ δὲ κυρήσαι δαίμων οὕτω φροῦδος ἐς Ἅιδου θάνατος προφέρων σώματα τέκνων.
καὶ δὴ δέδορκα τόνδε τῶν Ἰάσονος στείχοντ' ὀπαδῶν· πνεῦμα δ' ἠρεθισμένον δείκνυσιν ὥς τι καινὸν ἀγγελεῖ κακόν.
ὦ δεινὸν ἔργον παρανόμως εἰργασμένη Μήδεια φεῦγε φεῦγε μήτε ναΐαν λιποῦς' ἀπήνην μήτ' ὄχον πεδοστιβῆ.
κάλλιστον εἶπας μῦθον ἐν δ' εὐεργέταις τὸ λοιπὸν ἤδη καὶ φίλοις ἐμοῖς ἔσηι.
ἀλλὰ μὴ σπέρχου φίλος λέξον δέ· πῶς ὤλοντο; δὶς τόσον γὰρ ἂν τέρψειας ἡμᾶς εἰ τεθνᾶσι παγκάκως.
ἐπεὶ τέκνων σῶν ἦλθε δίπτυχος γονὴ σὺν πατρὶ καὶ παρῆλθε νυμφικοὺς δόμους ἥσθημεν οἵπερ σοῖς ἐκάμνομεν κακοῖς δμῶες· δι' ὤτων δ' εὐθὺς ἦν πολὺς λόγος σὲ καὶ πόσιν σὸν νεῖκος ἐσπεῖσθαι τὸ πρίν.
κυνεῖ δ' ὁ μέν τις χεῖρ' ὁ δὲ ξανθὸν κάρα παίδων· ἐγὼ δὲ καὐτὸς ἡδονῆς ὕπο στέγας γυναικῶν σὺν τέκνοις ἅμ' ἑσπόμην.
δέσποινα δ' ἣν νῦν ἀντὶ σοῦ θαυμάζομεν πρὶν μὲν τέκνων σῶν εἰσιδεῖν ξυνωρίδα πρόθυμον εἶχ' ὀφθαλμὸν εἰς Ἰάσονα· ἔπειτα μέντοι προυκαλύψατ' ὄμματα λευκήν τ' ἀπέστρεψ' ἔμπαλιν παρηίδα παίδων μυσαχθεῖς' εἰσόδους.
κἄπειτ' ἀναστᾶς' ἐκ θρόνων διέρχεται στέγας ἁβρὸν βαίνουσα παλλεύκωι ποδί δώροις ὑπερχαίρουσα πολλὰ πολλάκις τένοντ' ἐς ὀρθὸν ὄμμασι σκοπουμένη.
τοὐνθένδε μέντοι δεινὸν ἦν θέαμ' ἰδεῖν· χροιὰν γὰρ ἀλλάξασα λεχρία πάλιν χωρεῖ τρέμουσα κῶλα καὶ μόλις φθάνει θρόνοισιν ἐμπεσοῦσα μὴ χαμαὶ πεσεῖν.
καί τις γεραιὰ προσπόλων δόξασά που ἢ Πανὸς ὀργὰς ἤ τινος θεῶν μολεῖν ἀνωλόλυξε πρίν γ' ὁρᾶι διὰ στόμα χωροῦντα λευκὸν ἀφρόν ὀμμάτων τ' ἄπο κόρας στρέφουσαν αἷμά τ' οὐκ ἐνὸν χροΐ· εἶτ' ἀντίμολπον ἧκεν ὀλολυγῆς μέγαν κωκυτόν.
εὐθὺς δ' ἡ μὲν ἐς πατρὸς δόμους ὥρμησεν ἡ δὲ πρὸς τὸν ἀρτίως πόσιν φράσουσα νύμφης συμφοράν· ἅπασα δὲ στέγη πυκνοῖσιν ἐκτύπει δραμήμασιν.
ἤδη δ' ἀνελθὼν κῶλον ἕκπλεθρον δρόμου ταχὺς βαδιστὴς τερμόνων ἂν ἥπτετο· ἡ δ' ἐξ ἀναύδου καὶ μύσαντος ὄμματος δεινὸν στενάξας' ἡ τάλαιν' ἠγείρετο.
διπλοῦν γὰρ αὐτῆι πῆμ' ἐπεστρατεύετο· χρυσοῦς μὲν ἀμφὶ κρατὶ κείμενος πλόκος θαυμαστὸν ἵει νᾶμα παμφάγου πυρός πέπλοι δὲ λεπτοί σῶν τέκνων δωρήματα λευκὴν ἔδαπτον σάρκα τῆς δυσδαίμονος.
φεύγει δ' ἀναστᾶς' ἐκ θρόνων πυρουμένη σείουσα χαίτην κρᾶτά τ' ἄλλοτ' ἄλλοσε ῥῖψαι θέλουσα στέφανον· ἀλλ' ἀραρότως σύνδεσμα χρυσὸς εἶχε πῦρ δ' ἐπεὶ κόμην ἔσεισε μᾶλλον δὶς τόσως ἐλάμπετο.
πίτνει δ' ἐς οὖδας συμφορᾶι νικωμένη πλὴν τῶι τεκόντι κάρτα δυσμαθὴς ἰδεῖν· οὔτ' ὀμμάτων γὰρ δῆλος ἦν κατάστασις οὔτ' εὐφυὲς πρόσωπον αἷμα δ' ἐξ ἄκρου ἔσταζε κρατὸς συμπεφυρμένον πυρί σάρκες δ' ἀπ' ὀστέων ὥστε πεύκινον δάκρυ γνάθοις ἀδήλοις φαρμάκων ἀπέρρεον δεινὸν θέαμα.
πᾶσι δ' ἦν φόβος θιγεῖν νεκροῦ· τύχην γὰρ εἴχομεν διδάσκαλον.
πατὴρ δ' ὁ τλήμων συμφορᾶς ἀγνωσίαι ἄφνω παρελθὼν δῶμα προσπίτνει νεκρῶι.
ὤιμωξε δ' εὐθὺς καὶ περιπτύξας χέρας κυνεῖ προσαυδῶν τοιάδ'.
ἐπεὶ δὲ θρήνων καὶ γόων ἐπαύσατο χρήιζων γεραιὸν ἐξαναστῆσαι δέμας προσείχεθ' ὥστε κισσὸς ἔρνεσιν δάφνης λεπτοῖσι πέπλοις δεινὰ δ' ἦν παλαίσματα.
ὁ μὲν γὰρ ἤθελ' ἐξαναστῆσαι γόνυ ἡ δ' ἀντελάζυτ'· εἰ δὲ πρὸς βίαν ἄγοι σάρκας γεραιὰς ἐσπάρασς' ἀπ' ὀστέων.
χρόνωι δ' ἀπέσβη καὶ μεθῆχ' ὁ δύσμορος ψυχήν· κακοῦ γὰρ οὐκέτ' ἦν ὑπέρτερος.
κεῖνται δὲ νεκροὶ παῖς τε καὶ γέρων πατήρ πέλας ποθεινὴ δακρύοισι συμφορά.
καί μοι τὸ μὲν σὸν ἐκποδὼν ἔστω λόγου· γνώσηι γὰρ αὐτὴ ζημίας ἐπιστροφήν.
τὰ θνητὰ δ' οὐ νῦν πρῶτον ἡγοῦμαι σκιάν οὐδ' ἂν τρέσας εἴποιμι τοὺς σοφοὺς βροτῶν δοκοῦντας εἶναι καὶ μεριμνητὰς λόγων τούτους μεγίστην μωρίαν ὀφλισκάνειν.
θνητῶν γὰρ οὐδείς ἐστιν εὐδαίμων ἀνήρ· ὄλβου δ' ἐπιρρυέντος εὐτυχέστερος ἄλλου γένοιτ' ἂν ἄλλος εὐδαίμων δ' ἂν οὔ.
ἔοιχ' ὁ δαίμων πολλὰ τῆιδ' ἐν ἡμέραι κακὰ ξυνάπτειν ἐνδίκως Ἰάσονι.
ὦ τλῆμον ὥς σου συμφορὰς οἰκτίρομεν κόρη Κρέοντος ἥτις εἰς Ἅιδου δόμους οἴχηι γάμων ἕκατι τῶν Ἰάσονος.
φίλαι δέδοκται τοὔργον ὡς τάχιστά μοι παῖδας κτανούσηι τῆσδ' ἀφορμᾶσθαι χθονός καὶ μὴ σχολὴν ἄγουσαν ἐκδοῦναι τέκνα ἄλληι φονεῦσαι δυσμενεστέραι χερί.
πάντως σφ' ἀνάγκη κατθανεῖν· ἐπεὶ δὲ χρή ἡμεῖς κτενοῦμεν οἵπερ ἐξεφύσαμεν.
ἰὼ Γᾶ τε καὶ παμφαὴς ἀκτὶς Ἁλίου κατίδετ' ἴδετε τὰν ὀλομέναν γυναῖκα πρὶν φοινίαν τέκνοις προσβαλεῖν χέρ' αὐτοκτόνον· σᾶς γὰρ χρυσέας ἀπὸ γονᾶς ἔβλαστεν θεοῦ δ' αἷμα χαμαὶ πίτνειν φόβος ὑπ' ἀνέρων.
ἀλλά νιν ὦ φάος διογενές κάτειργε κατάπαυσον ἔξελ' οἴκων τάλαιναν φονίαν τ' Ἐρινὺν ὑπ' ἀλαστόρων.
μάταν μόχθος ἔρρει τέκνων μάταν ἄρα γένος φίλιον ἔτεκες ὦ κυανεᾶν λιποῦσα Συμπληγάδων πετρᾶν ἀξενωτάταν ἐσβολάν.
ἰώ μοι.
οἴμοι τί δράσω; ποῖ φύγω μητρὸς χέρας;  οὐκ οἶδ' ἀδελφὲ φίλτατ'· ὀλλύμεσθα γάρ.
δοκεῖ μοι τέκνοις.
ναί πρὸς θεῶν ἀρήξατ'· ἐν δέοντι γάρ.
ὡς ἐγγὺς ἤδη γ' ἐσμὲν ἀρκύων ξίφους.
τάλαιν' ὡς ἄρ' ἦσθα πέτρος ἢ σίδαρος ἅτις τέκνων ὃν ἔτεκες ἄροτον αὐτόχειρι μοίραι κτενεῖς.
μίαν δὴ κλύω μίαν τῶν πάρος γυναῖκ' ἐν φίλοις χέρα βαλεῖν τέκνοις Ἰνὼ μανεῖσαν ἐκ θεῶν ὅθ' ἡ Διὸς δάμαρ νιν ἐξέπεμπε δωμάτων ἄλαις· πίτνει δ' ἁ τάλαιν' ἐς ἅλμαν φόνωι τέκνων δυσσεβεῖ ἀκτῆς ὑπερτείνασα ποντίας πόδα δυοῖν τε παίδοιν ξυνθανοῦς' ἀπόλλυται.
γυναῖκες αἳ τῆσδ' ἐγγὺς ἕστατε στέγης ἆρ' ἐν δόμοισιν ἡ τὰ δείν' εἰργασμένη Μήδεια τοισίδ' ἢ μεθέστηκεν φυγῆι; δεῖ γάρ νιν ἤτοι γῆς γε κρυφθῆναι κάτω ἢ πτηνὸν ἆραι σῶμ' ἐς αἰθέρος βάθος εἰ μὴ τυράννων δώμασιν δώσει δίκην.
ὦ τλῆμον οὐκ οἶσθ' οἷ κακῶν ἐλήλυθας Ἰᾶσον· οὐ γὰρ τούσδ' ἂν ἐφθέγξω λόγους.
οἴμοι τί λέξεις; ὥς μ' ἀπώλεσας γύναι.
ὡς οὐκέτ' ὄντων σῶν τέκνων φρόντιζε δή.
χαλᾶτε κλῆιδας ὡς τάχιστα πρόσπολοι ἐκλύεθ' ἁρμούς ὡς ἴδω διπλοῦν κακόν τοὺς μὲν θανόντας τὴν δὲ τείσωμαι δίκην.
εἰ δ' ἐμοῦ χρείαν ἔχεις λέγ' εἴ τι βούληι χειρὶ δ' οὐ ψαύσεις ποτέ· τοιόνδ' ὄχημα πατρὸς Ἥλιος πατὴρ δίδωσιν ἡμῖν ἔρυμα πολεμίας χερός.
ὦ μῖσος ὦ μέγιστον ἐχθίστη γύναι θεοῖς τε κἀμοὶ παντί τ' ἀνθρώπων γένει ἥτις τέκνοισι σοῖσιν ἐμβαλεῖν ξίφος ἔτλης τεκοῦσα κἄμ' ἄπαιδ' ἀπώλεσας.
ἐγὼ δὲ νῦν φρονῶ τότ' οὐ φρονῶν ὅτ' ἐκ δόμων σε βαρβάρου τ' ἀπὸ χθονὸς Ἕλλην' ἐς οἶκον ἠγόμην κακὸν μέγα πατρός τε καὶ γῆς προδότιν ἥ ς' ἐθρέψατο.
τὸν σὸν δ' ἀλάστορ' εἰς ἔμ' ἔσκηψαν θεοί· κτανοῦσα γὰρ δὴ σὸν κάσιν παρέστιον τὸ καλλίπρωιρον εἰσέβης Ἀργοῦς σκάφος.
ἤρξω μὲν ἐκ τοιῶνδε· νυμφευθεῖσα δὲ παρ' ἀνδρὶ τῶιδε καὶ τεκοῦσά μοι τέκνα εὐνῆς ἕκατι καὶ λέχους σφ' ἀπώλεσας.
οὐκ ἔστιν ἥτις τοῦτ' ἂν Ἑλληνὶς γυνὴ ἔτλη ποθ' ὧν γε πρόσθεν ἠξίουν ἐγὼ γῆμαι σέ κῆδος ἐχθρὸν ὀλέθριόν τ' ἐμοί λέαιναν οὐ γυναῖκα τῆς Τυρσηνίδος Σκύλλης ἔχουσαν ἀγριωτέραν φύσιν.
ἐμοὶ δὲ τὸν ἐμὸν δαίμον' αἰάζειν πάρα ὃς οὔτε λέκτρων νεογάμων ὀνήσομαι οὐ παῖδας οὓς ἔφυσα κἀξεθρεψάμην ἕξω προσειπεῖν ζῶντας ἀλλ' ἀπώλεσα.
μακρὰν ἂν ἐξέτεινα τοῖσδ' ἐναντίον λόγοισιν εἰ μὴ Ζεὺς πατὴρ ἠπίστατο οἷ' ἐξ ἐμοῦ πέπονθας οἷά τ' εἰργάσω.
σὺ δ' οὐκ ἔμελλες τἄμ' ἀτιμάσας λέχη τερπνὸν διάξειν βίοτον ἐγγελῶν ἐμοὶ οὐδ' ἡ τύραννος οὐδ' ὅ σοι προσθεὶς γάμους Κρέων ἀνατεὶ τῆσδέ μ' ἐκβαλεῖν χθονός.
πρὸς ταῦτα καὶ λέαιναν εἰ βούληι κάλει καὶ Σκύλλαν ἣ Τυρσηνὸν ὤικησεν πέδον· τῆς σῆς γὰρ ὡς χρῆν καρδίας ἀνθηψάμην.
καὐτή γε λυπῆι καὶ κακῶν κοινωνὸς εἶ.
σάφ' ἴσθι· λύει δ' ἄλγος ἢν σὺ μὴ 'γγελᾶις.
ὦ τέκνα μητρὸς ὡς κακῆς ἐκύρσατε.
ὦ παῖδες ὡς ὤλεσθε πατρώιαι νόσωι.
οὔτοι νιν ἡμὴ δεξιά γ' ἀπώλεσεν.
ἀλλ' ὕβρις οἵ τε σοὶ νεοδμῆτες γάμοι.
οἵδ' οὐκέτ' εἰσί· τοῦτο γάρ σε δήξεται.
οἵδ' εἰσίν οἴμοι σῶι κάραι μιάστορες.
ἴσασιν ὅστις ἦρξε πημονῆς θεοί.
ἴσασι δῆτα σήν γ' ἀπόπτυστον φρένα.
στύγει· πικρὰν δὲ βάξιν ἐχθαίρω σέθεν.
καὶ μὴν ἐγὼ σήν· ῥάιδιοι δ' ἀπαλλαγαί.
θάψαι νεκρούς μοι τούσδε καὶ κλαῦσαι πάρες.
οὐ δῆτ' ἐπεί σφας τῆιδ' ἐγὼ θάψω χερί φέρους' ἐς Ἥρας τέμενος Ἀκραίας θεοῦ ὡς μή τις αὐτοὺς πολεμίων καθυβρίσηι τυμβοὺς ἀνασπῶν· γῆι δὲ τῆιδε Σισύφου σεμνὴν ἑορτὴν καὶ τέλη προσάψομεν τὸ λοιπὸν ἀντὶ τοῦδε δυσσεβοῦς φόνου.
αὐτὴ δὲ γαῖαν εἶμι τὴν Ἐρεχθέως Αἰγεῖ συνοικήσουσα τῶι Πανδίονος.
σὺ δ' ὥσπερ εἰκός κατθανῆι κακὸς κακῶς Ἀργοῦς κάρα σὸν λειψάνωι πεπληγμένος πικρὰς τελευτὰς τῶν ἐμῶν γάμων ἰδών.
ἀλλά ς' Ἐρινὺς ὀλέσειε τέκνων φονία τε Δίκη.
στεῖχε πρὸς οἴκους καὶ θάπτ' ἄλοχον.
στείχω δισσῶν γ' ἄμορος τέκνων.
οὔπω θρηνεῖς· μένε καὶ γῆρας.
ὦ τέκνα φίλτατα.
μητρί γε σοὶ δ' οὔ.
ὤμοι φιλίου χρήιζω στόματος παίδων ὁ τάλας προσπτύξασθαι.
νῦν σφε προσαυδᾶις νῦν ἀσπάζηι τότ' ἀπωσάμενος.
δός μοι πρὸς θεῶν μαλακοῦ χρωτὸς ψαῦσαι τέκνων.
οὐκ ἔστι· μάτην ἔπος ἔρριπται.
πολλῶν ταμίας Ζεὺς ἐν Ὀλύμπωι πολλὰ δ' ἀέλπτως κραίνουσι θεοί· καὶ τὰ δοκηθέντ' οὐκ ἐτελέσθη τῶν δ' ἀδοκήτων πόρον ηὗρε θεός.
τοιόνδ' ἀπέβη τόδε πρᾶγμα.
