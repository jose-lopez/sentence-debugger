ἐλθούσης δὲ τῆς Μακρίδος κατὰ ζήτησινἦν δὲ Ἥρας τιθήνηκαὶ βουλομένης ἐρευνᾶν οὐκ ἐᾶν τὸν Κιθαιρῶνα πολυπραγμονεῖν οὐδὲ τῶι χωρίωι προσάγειν ὡς τοῦ Διὸς ἐκεῖ τῆι Λητοῖ συναναπαυομένου καὶ συνδιατρίβοντος.
ἀπελθούσης δὲ τῆς Μακρίδος οὕτω τότε μὲν διαλαθεῖν τὴν Ἥραν ὕστερον δὲ τῆι Λητοῖ χάριν ἀπομνημονεύουσαν ὁμοβώμιον θέσθαι καὶ σύνναον ὥστε καὶ Λητοῖ Μυχίαι προθύεσθαι.
τινὲς δὲ νυχίαν λέγουσι· σημαίνεται δὲ ἐν ἑκατέρωι τῶν ὀνομάτων τὸ κρύφιον καὶ διαλεληθός.
ἔνιοι δὲ τὴν Ἥραν αὐτὴν ἐκεῖ τῶι Διὶ λάθρα συνοῦσαν καὶ λανθάνουσαν οὕτω Λητώ φασιν νυχίαν προσηγορεῦσθαι.
λέγεται γὰρ ὁ Ζεύς τῆς Ἥρας αὐτῶι διαφερομένης καὶ μηκέτι φοιτᾶν εἰς τὸ αὐτὸ βουλομένης ἀλλὰ κρυπτούσης ἑαυτήν ἀμηχανῶν καὶ πλανώμενος Ἀλαλκομένει τῶι αὐτόχθονι συντυχεῖν καὶ διδαχθῆναι ὑπὸ τούτου ὡς ἐξαπατητέον τὴν Ἥραν σκηψάμενον γαμεῖν ἑτέραν.
συνεργοῦντος δὲ τοῦ Ἀλαλκομένους κρύφα τεμόντας αὐτοὺς εὐκτέανον καὶ παγκάλην δρῦν μορφῶσαί τε αὐτὴν καὶ καταστεῖλαι νυμφικῶς Δαιδάλην προσαγορεύσαντας· εἶτα οὕτως ἀναμέλπεσθαι μὲν τὸν ὑμέναιον λουτρὰ δὲ κομίζειν τὰς Τριτωνίδας νύμφας αὐλοὺς δὲ καὶ κώμους τὴν Βοιωτίαν παρασχεῖν.
Ἥρας δὲ καὶ Σάμιοι ξύλινον εἶχον ἕδος ὥς φησι Καλλίμαχος  οὔπω Σκέλμιον ἔργον ἐύξοον ἀλλ' ἐπὶ τεθμὸν  δηναιὸν γλυφάνων ἄξοος ἦσθα σανίς·  ὧδε γὰρ ἱδρύοντο θεοὺς τότε· καὶ γὰρ Ἀθήνης  ἐν Λίνδωι Δαναὸς  λίθον ἔθηκεν ἕδος.
λέγεται δὲ Πείρας ὁ πρῶτος Ἀργολίδος Ἥρας ἱερὸν εἱσάμενος καὶ τὴν ἑαυτοῦ θυγατέρα Καλλίθυιαν ἱέρειαν καταστήσας ἐκ τῶν περὶ Τίρυνθα δένδρων ὄγχνην τεμὼν εὐκτέανον Ἥρας ἄγαλμα μορφῶσαι· πέτραν μὲν γὰρ εἰς θεοῦ κόπτειν εἰκόνα σκληρὰν καὶ δύσεργον καὶ ἄψυχον οὐκ ἐβούλοντο χρυσὸν δὲ καὶ ἄργυρον ἡγοῦντο γῆς ἀκάρπου καὶ διεφθαρμένης χρώματα νοσώδη καὶ κηλῖδας ἐξανθεῖν ὥσπερ μώλωπας ὑπὸ πυρὸς ῥαπισθείσης ἐλέφαντι δὲ παίζοντες μὲν ἔσθ' ὅπου προεχρῶντο ποικίλματι τρυφῆς.
ταῦτα ὁ Πλούταρχος.
