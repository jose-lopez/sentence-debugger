Κισσοκόμην Διόνυσον ἐρίβρομον ἄρχομ' ἀείδειν Ζηνὸς καὶ Σεμέλης ἐρικυδέος ἀγλαὸν υἱόν ὃν τρέφον ἠΰκομοι νύμφαι παρὰ πατρὸς ἄνακτος δεξάμεναι κόλποισι καὶ ἐνδυκέως ἀτίταλλον Νύσης ἐν γυάλοις· ὁ δ' ἀέξετο πατρὸς ἕκητι ἄντρῳ ἐν εὐώδει μεταρίθμιος ἀθανάτοισιν.
αὐτὰρ ἐπεὶ δὴ τόνδε θεαὶ πολύυμνον ἔθρεψαν δὴ τότε φοιτίζεσκε καθ' ὑλήεντας ἐναύλους κισσῷ καὶ δάφνῃ πεπυκασμένος· αἱ δ' ἅμ' ἕποντο νύμφαι ὁ δ' ἐξηγεῖτο· βρόμος δ' ἔχεν ἄσπετον ὕλην.
Καὶ σὺ μὲν οὕτω χαῖρε πολυστάφυλ' ὦ Διόνυσε· δὸς δ' ἡμᾶς χαίροντας ἐς ὥρας αὖτις ἱκέσθαι ἐκ δ' αὖθ' ὡράων εἰς τοὺς πολλοὺς ἐνιαυτούς.
