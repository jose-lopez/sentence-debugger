Κρέων δὲ Μεγάρας τῆσδε γίγνεται πατήρ ἣν πάντες ὑμεναίοισι Καδμεῖοί ποτε λωτῶι συνηλάλαξαν ἡνίκ' εἰς ἐμοὺς δόμους ὁ κλεινὸς Ἡρακλῆς νιν ἤγετο.
λιπὼν δὲ Θήβας οὗ κατωικίσθην ἐγώ Μεγάραν τε τήνδε πενθερούς τε παῖς ἐμὸς Ἀργεῖα τείχη καὶ Κυκλωπίαν πόλιν ὠρέξατ' οἰκεῖν ἣν ἐγὼ φεύγω κτανὼν Ἠλεκτρύωνα.
συμφορὰς δὲ τὰς ἐμὰς ἐξευμαρίζων καὶ πάτραν οἰκεῖν θέλων καθόδου δίδωσι μισθὸν Εὐρυσθεῖ μέγαν ἐξημερῶσαι γαῖαν εἴθ' Ἥρας ὕπο κέντροις δαμασθεὶς εἴτε τοῦ χρεὼν μέτα.
καὶ τοὺς μὲν ἄλλους ἐξεμόχθησεν πόνους τὸ λοίσθιον δὲ Ταινάρου διὰ στόμα βέβηκ' ἐς Ἅιδου τὸν τρισώματον κύνα ἐς φῶς ἀνάξων ἔνθεν οὐχ ἥκει πάλιν.
γέρων δὲ δή τις ἔστι Καδμείων λόγος ὡς ἦν πάρος Δίρκης τις εὐνήτωρ Λύκος τὴν ἑπτάπυργον τήνδε δεσπόζων πόλιν τὼ λευκοπώλω πρὶν τυραννῆσαι χθονὸς Ἀμφίον' ἠδὲ Ζῆθον ἐκγόνω Διός.
οὗ ταὐτὸν ὄνομα παῖς πατρὸς κεκλημένος Καδμεῖος οὐκ ὢν ἀλλ' ἀπ' Εὐβοίας μολών κτείνει Κρέοντα καὶ κτανὼν ἄρχει χθονός στάσει νοσοῦσαν τήνδ' ἐπεσπεσὼν πόλιν.
ἡμῖν δὲ κῆδος ἐς Κρέοντ' ἀνημμένον κακὸν μέγιστον ὡς ἔοικε γίγνεται.
τοὐμοῦ γὰρ ὄντος παιδὸς ἐν μυχοῖς χθονὸς ὁ καινὸς οὗτος τῆσδε γῆς ἄρχων Λύκος τοὺς Ἡρακλείους παῖδας ἐξελεῖν θέλει κτανὼν δάμαρτά θ' ὡς φόνωι σβέσηι φόνον κἄμ' εἴ τι δὴ χρὴ κἄμ' ἐν ἀνδράσιν λέγειν γέροντ' ἀχρεῖον μή ποθ' οἵδ' ἠνδρωμένοι μήτρωσιν ἐκπράξωσιν αἵματος δίκην.
ἐγὼ δέ λείπει γάρ με τοῖσδ' ἐν δώμασιν τροφὸν τέκνων οἰκουρόν ἡνίκα χθονὸς μέλαιναν ὄρφνην εἰσέβαινε παῖς ἐμός σὺν μητρί τέκνα μὴ θάνως' Ἡρακλέους βωμὸν καθίζω τόνδε σωτῆρος Διός ὃν καλλινίκου δορὸς ἄγαλμ' ἱδρύσατο Μινύας κρατήσας οὑμὸς εὐγενὴς τόκος.
πάντων δὲ χρεῖοι τάσδ' ἕδρας φυλάσσομεν σίτων ποτῶν ἐσθῆτος ἀστρώτωι πέδωι πλευρὰς τιθέντες· ἐκ γὰρ ἐσφραγισμένοι δόμων καθήμεθ' ἀπορίαι σωτηρίας.
φίλων δὲ τοὺς μὲν οὐ σαφεῖς ὁρῶ φίλους οἱ δ' ὄντες ὀρθῶς ἀδύνατοι προσωφελεῖν.
τοιοῦτον ἀνθρώποισιν ἡ δυσπραξία· ἧς μήποθ' ὅστις καὶ μέσως εὔνους ἐμοὶ τύχοι φίλων ἔλεγχον ἀψευδέστατον.
ὦ πρέσβυ Ταφίων ὅς ποτ' ἐξεῖλες πόλιν στρατηλατήσας κλεινὰ Καδμείων δορός ὡς οὐδὲν ἀνθρώποισι τῶν θείων σαφές.
ἐγὼ γὰρ οὔτ' ἐς πατέρ' ἀπηλάθην τύχης ὃς οὕνεκ' ὄλβου μέγας ἐκομπάσθη ποτὲ ἔχων τυραννίδ' ἧς μακραὶ λόγχαι πέρι πηδῶς' ἔρωτι σώματ' εἰς εὐδαίμονα ἔχων δὲ τέκνα· κἄμ' ἔδωκε παιδὶ σῶι ἐπίσημον εὐνὴν Ἡρακλεῖ συνοικίσας.
καὶ νῦν ἐκεῖνα μὲν θανόντ' ἀνέπτατο ἐγὼ δὲ καὶ σὺ μέλλομεν θνήισκειν γέρον οἵ θ' Ἡράκλειοι παῖδες οὓς ὑπὸ πτεροῖς σώιζω νεοσσοὺς ὄρνις ὣς ὑφειμένους.
θαυμάζων δ' ὅταν πύλαι ψοφῶσι πᾶς ἀνίστησιν πόδα ὡς πρὸς πατρῶιον προσπεσούμενοι γόνυ.
ὡς οὔτε γαίας ὅρι' ἂν ἐκβαῖμεν λάθραι φυλακαὶ γὰρ ἡμῶν κρείσσονες κατ' ἐξόδους οὔτ' ἐν φίλοισιν ἐλπίδες σωτηρίας ἔτ' εἰσὶν ἡμῖν.
ἥντιν' οὖν γνώμην ἔχεις λέγ' ἐς τὸ κοινόν μὴ θανεῖν ἕτοιμον ἦι.
ὦ θύγατερ οὔτοι ῥάιδιον τὰ τοιάδε φαύλως παραινεῖν σπουδάσαντ' ἄνευ πόνου· χρόνον δὲ μηκύνωμεν ὄντες ἀσθενεῖς.
κἀγώ· δοκεῖν δὲ τἀδόκητ' οὐ χρή γέρον.
ἐν ταῖς ἀναβολαῖς τῶν κακῶν ἔνεστ' ἄκη.
ὁ δ' ἐν μέσωι γε λυπρὸς ὢν δάκνει χρόνος.
γένοιτο μέντἄν θύγατερ οὔριος δρόμος ἐκ τῶν παρόντων τῶνδ' ἐμοὶ καὶ σοὶ κακῶν ἔλθοι τ' ἔτ' ἂν παῖς οὑμός εὐνήτωρ δὲ σός.
ἀλλ' ἡσύχαζε καὶ δακρυρρόους τέκνων πηγὰς ἀφαίρει καὶ παρευκήλει λόγοις κλέπτουσα μύθοις ἀθλίους κλοπὰς ὅμως.
κάμνουσι γάρ τοι καὶ βροτῶν αἱ συμφοραί καὶ πνεύματ' ἀνέμων οὐκ ἀεὶ ῥώμην ἔχει οἵ τ' εὐτυχοῦντες διὰ τέλους οὐκ εὐτυχεῖς· ἐξίσταται γὰρ πάντ' ἀπ' ἀλλήλων δίχα.
οὗτος δ' ἀνὴρ ἄριστος ὅστις ἐλπίσιν πέποιθεν αἰεί· τὸ δ' ἀπορεῖν ἀνδρὸς κακοῦ.
ὑψόροφα μέλαθρα καὶ γεραιὰ δέμνι' ἀμφὶ βάκτροις ἔρεισμα θέμενος ἐστάλην ἰηλέμων γέρων ἀοιδὸς ὥστε πολιὸς ὄρνις ἔπεα μόνον καὶ δόκημα νυκτερωπὸν ἐννύχων ὀνείρων τρομερὰ μὲν ἀλλ' ὅμως πρόθυμ' ὦ τέκεα τέκεα πατρὸς ἀπάτορ' ὦ γεραιὲ σύ τε τάλαινα μᾶτερ ἃ τὸν ἐν Ἀίδα δόμοις πόσιν ἀναστενάζεις.
μὴ προκάμητε πόδα βαρύ τε κῶλον ὥστε πρὸς πετραῖον λέπας ζυγηφόρον πῶλον ἀνέντες ὡς βάρος φέρον τροχηλάτοιο πώλου.
λαβοῦ χερῶν καὶ πέπλων ὅτου λέλοιπε ποδὸς ἀμαυρὸν ἴχνος.
γέρων γέροντα παρακόμιζ' ὧι ξύνοπλα δόρατα νέα νέωι τὸ πάρος ἐν ἡλίκων πόνοις ξυνῆν ποτ' εὐκλεεστάτας πατρίδος οὐκ ὀνείδη.
ἴδετε πατέρος ὡς γοργῶπες αἵδε προσφερεῖς ὀμμάτων αὐγαί τὸ δὲ κακοτυχὲς οὐ λέλοιπεν ἐκ τέκνων οὐδ' ἀποίχεται χάρις.
Ἑλλὰς ὦ ξυμμάχους οἵους οἵους ὀλέσασα τούσδ' ἀποστερήσηι.
ἀλλ' εἰσορῶ γὰρ τόνδε δωμάτων πέλας Λύκον περῶντα τῆσδε κοίρανον χθονός.
τὸν Ἡράκλειον πατέρα καὶ ξυνάορον εἰ χρή μ' ἐρωτῶ· χρὴ δ' ἐπεί γε δεσπότης ὑμῶν καθέστηχ' ἱστορεῖν ἃ βούλομαι.
τί δὴ τὸ σεμνὸν σῶι κατείργασται πόσει ὕδραν ἕλειον εἰ διώλεσε κτανὼν ἢ τὸν Νέμειον θῆρ' ὃν ἐν βρόχοις ἑλὼν βραχίονός φης' ἀγχόναισιν ἐξελεῖν; τοῖσδ' ἐξαγωνίζεσθε; τῶνδ' ἄρ' οὕνεκα τοὺς Ἡρακλείους παῖδας οὐ θνήισκειν χρεών; ὁ δ' ἔσχε δόξαν οὐδὲν ὢν εὐψυχίας θηρῶν ἐν αἰχμῆι τἄλλα δ' οὐδὲν ἄλκιμος ὃς οὔποτ' ἀσπίδ' ἔσχε πρὸς λαιᾶι χερὶ οὐδ' ἦλθε λόγχης ἐγγὺς ἀλλὰ τόξ' ἔχων κάκιστον ὅπλον τῆι φυγῆι πρόχειρος ἦν.
ἀνδρὸς δ' ἔλεγχος οὐχὶ τόξ' εὐψυχίας ἀλλ' ὃς μένων βλέπει τε κἀντιδέρκεται δορὸς ταχεῖαν ἄλοκα τάξιν ἐμβεβώς.
ἔχει δὲ τοὐμὸν οὐκ ἀναίδειαν γέρον ἀλλ' εὐλάβειαν· οἶδα γὰρ κατακτανὼν Κρέοντα πατέρα τῆσδε καὶ θρόνους ἔχων.
οὔκουν τραφέντων τῶνδε τιμωροὺς ἐμοὶ χρήιζω λιπέσθαι τῶν δεδραμένων δίκην.
τῶι τοῦ Διὸς μὲν Ζεὺς ἀμυνέτω μέρει παιδός· τὸ δ' εἰς ἔμ' Ἡράκλεις ἐμοὶ μέλει λόγοισι τὴν τοῦδ' ἀμαθίαν ὑπὲρ σέθεν δεῖξαι· κακῶς γάρ ς' οὐκ ἐατέον κλύειν.
πρῶτον μὲν οὖν τἄρρητ'  σὺν μάρτυσιν θεοῖς δεῖ μ' ἀπαλλάξαι σέθεν.
τὸ πάνσοφον δ' εὕρημα τοξήρη σαγήν μέμφηι· κλύων νυν τἀπ' ἐμοῦ σοφὸς γενοῦ.
ἀνὴρ ὁπλίτης δοῦλός ἐστι τῶν ὅπλων θραύσας τε λόγχην οὐκ ἔχει τῶι σώματι θάνατον ἀμῦναι μίαν ἔχων ἀλκὴν μόνον· καὶ τοῖσι συνταχθεῖσιν οὖσι μὴ ἀγαθοῖς αὐτὸς τέθνηκε δειλίαι τῆι τῶν πέλας.
ὅσοι δὲ τόξοις χεῖρ' ἔχουσιν εὔστοχον ἓν μὲν τὸ λῶιστον μυρίους οἰστοὺς ἀφεὶς ἄλλοις τὸ σῶμα ῥύεται μὴ κατθανεῖν ἑκὰς δ' ἀφεστὼς πολεμίους ἀμύνεται τυφλοῖς ὁρῶντας οὐτάσας τοξεύμασιν τὸ σῶμά τ' οὐ δίδωσι τοῖς ἐναντίοις ἐν εὐφυλάκτωι δ' ἐστί.
τοῦτο δ' ἐν μάχηι σοφὸν μάλιστα δρῶντα πολεμίους κακῶς σώιζειν τὸ σῶμα μὴ 'κ τύχης ὡρμισμένον.
λόγοι μὲν οἵδε τοῖσι σοῖς ἐναντίαν γνώμην ἔχουσι τῶν καθεστώτων πέρι.
ἀλλὰ τοῦθ' ὅμως ἡμῖν βαρύ εἰ δειλίας σῆς κατθανούμεθ' οὕνεκα ὃ χρῆν ς' ὑφ' ἡμῶν τῶν ἀμεινόνων παθεῖν εἰ Ζεὺς δικαίας εἶχεν εἰς ἡμᾶς φρένας.
εἰ δ' οὖν ἔχειν γῆς σκῆπτρα τῆσδ' αὐτὸς θέλεις ἔασον ἡμᾶς φυγάδας ἐξελθεῖν χθονός· βίαι δὲ δράσηις μηδὲν ἢ πείσηι βίαν ὅταν θεοῦ σοι πνεῦμα μεταβαλὸν τύχηι.
οὐδ' Ἑλλάδ' ἤινες' οὐδ' ἀνέξομαί ποτε σιγῶν κακίστην λαμβάνων ἐς παῖδ' ἐμόν ἣν χρῆν νεοσσοῖς τοῖσδε πῦρ λόγχας ὅπλα φέρουσαν ἐλθεῖν ποντίων καθαρμάτων χέρσου τ' ἀμοιβὰς ὧν ἐμόχθησας χάριν.
τὰ δ' ὦ τέκν' ὑμῖν οὔτε Θηβαίων πόλις οὔθ' Ἑλλὰς ἀρκεῖ· πρὸς δ' ἔμ' ἀσθενῆ φίλον δεδόρκατ' οὐδὲν ὄντα πλὴν γλώσσης ψόφον.
ῥώμη γὰρ ἐκλέλοιπεν ἣν πρὶν εἴχομεν γήραι δὲ τρομερὰ γυῖα κἀμαυρὸν σθένος.
εἰ δ' ἦ νέος τε κἄτι σώματος κρατῶν λαβὼν ἂν ἔγχος τοῦδε τοὺς ξανθοὺς πλόκους καθηιμάτως' ἄν ὥστ' Ἀτλαντικῶν πέραν φεύγειν ὅρων ἂν δειλίαι τοὐμὸν δόρυ.
ἄγ' οἱ μὲν Ἑλικῶν' οἱ δὲ Παρνασοῦ πτυχὰς τέμνειν ἄνωχθ' ἐλθόντες ὑλουργοὺς δρυὸς κορμούς· ἐπειδὰν δ' ἐσκομισθῶσιν πόλει βωμὸν πέριξ νήσαντες ἀμφήρη ξύλα ἐμπίμπρατ' αὐτῶν κἀκπυροῦτε σώματα πάντων ἵν' εἰδῶς' οὕνεκ' οὐχ ὁ κατθανὼν κρατεῖ χθονὸς τῆσδ' ἀλλ' ἐγὼ τὰ νῦν τάδε.
ὑμεῖς δέ πρέσβεις ταῖς ἐμαῖς ἐναντίοι γνώμαισιν ὄντες οὐ μόνον στενάξετε τοὺς Ἡρακλείους παῖδας ἀλλὰ καὶ δόμου τύχας ὅταν πάσχηι τι μεμνήσεσθε δὲ δοῦλοι γεγῶτες τῆς ἐμῆς τυραννίδος.
ἀπέρρων δ' ἔνθεν ἦλθες ἐνθάδε ὕβριζ'.
ἐμοῦ γὰρ ζῶντος οὐ κτενεῖς ποτε τοὺς Ἡρακλείους παῖδας· οὐ τοσόνδε γῆς ἔνερθ' ἐκεῖνος κρύπτεται λιπὼν τέκνα.
ἐπεί ς' ἔπαυς' ἂν δοῦλον ἐννέποντά με καὶ τάσδε Θήβας εὐκλεῶς ὠνήσαμεν ἐν αἷς σὺ χαίρεις.
οὐ γὰρ εὖ φρονεῖ πόλις στάσει νοσοῦσα καὶ κακοῖς βουλεύμασιν· οὐ γάρ ποτ' ἂν σὲ δεσπότην ἐκτήσατο.
γέροντες αἰνῶ· τῶν φίλων γὰρ οὕνεκα ὀργὰς δικαίας τοὺς φίλους ἔχειν χρεών.
ἡμῶν δ' ἕκατι δεσπόταις θυμούμενοι πάθητε μηδέν.
τῆς δ' ἐμῆς Ἀμφιτρύων γνώμης ἄκουσον ἤν τί σοι δοκῶ λέγειν.
ἡμᾶς δ' ἐπειδὴ δεῖ θανεῖν θνήισκειν χρεὼν μὴ πυρὶ καταξανθέντας ἐχθροῖσιν γέλων διδόντας οὑμοὶ τοῦ θανεῖν μεῖζον κακόν.
ὀφείλομεν γὰρ πολλὰ δώμασιν καλά· σὲ μὲν δόκησις ἔλαβεν εὐκλεὴς δορός ὥστ' οὐκ ἀνεκτὸν δειλίας θανεῖν ς' ὕπο οὑμὸς δ' ἀμαρτύρητος εὐκλεὴς πόσις ὃς τούσδε παῖδας οὐκ ἂν ἐκσῶσαι θέλοι δόξαν κακὴν λαβόντας· οἱ γὰρ εὐγενεῖς κάμνουσι τοῖς αἰσχροῖσι τῶν τέκνων ὕπερ· ἐμοί τε μίμημ' ἀνδρὸς οὐκ ἀπωστέον.
ἤδη δ' ἐσῆλθέ μ' εἰ παραιτησαίμεθα φυγὰς τέκνων τῶνδ'· ἀλλὰ καὶ τόδ' ἄθλιον πενίαι σὺν οἰκτρᾶι περιβαλεῖν σωτηρίαν ὡς τὰ ξένων πρόσωπα φεύγουσιν φίλοις ἓν ἦμαρ ἡδὺ βλέμμ' ἔχειν φασὶν μόνον.
τόλμα μεθ' ἡμῶν θάνατον ὃς μένει ς' ὅμως.
προκαλούμεθ' εὐγένειαν ὦ γέρον σέθεν· τὰς τῶν θεῶν γὰρ ὅστις ἐκμοχθεῖ τύχας πρόθυμός ἐστιν ἡ προθυμία δ' ἄφρων· ὃ χρὴ γὰρ οὐδεὶς μὴ χρεὼν θήσει ποτέ.
εἰ μὲν σθενόντων τῶν ἐμῶν βραχιόνων ἦν τίς ς' ὑβρίζων ῥαιδίως ἔπαυσά τἄν· νῦν δ' οὐδέν ἐσμεν.
σὸν δὲ τοὐντεῦθεν σκοπεῖν ὅπως διώσηι τὰς τύχας Ἀμφιτρύων.
οὔτοι τὸ δειλὸν οὐδὲ τοῦ βίου πόθος θανεῖν ἐρύκει μ' ἀλλὰ παιδὶ βούλομαι σῶσαι τέκν'· ἄλλως δ' ἀδυνάτων ἔοικ' ἐρᾶν.
ἰδού πάρεστιν ἥδε φασγάνωι δέρη κεντεῖν φονεύειν ἱέναι πέτρας ἄπο.
μίαν δὲ νῶιν δὸς χάριν ἄναξ ἱκνούμεθα· κτεῖνόν με καὶ τήνδ' ἀθλίαν παίδων πάρος ὡς μὴ τέκν' εἰσίδωμεν ἀνόσιον θέαν ψυχορραγοῦντα καὶ καλοῦντα μητέρα πατρός τε πατέρα.
τἄλλα δ' εἰ πρόθυμος εἶ πρᾶσς'· οὐ γὰρ ἀλκὴν ἔχομεν ὥστε μὴ θανεῖν.
κἀγώ ς' ἱκνοῦμαι χάριτι προσθεῖναι χάριν ἡμῖν ἵν' ἀμφοῖν εἷς ὑπουργήσηις διπλᾶ· κόσμον πάρες μοι παισὶ προσθεῖναι νεκρῶν δόμους ἀνοίξας  ὡς ἀλλὰ ταῦτά γ' ἀπολάχως' οἴκων πατρός.
ἔσται τάδ'· οἴγειν κλῆιθρα προσπόλοις λέγω.
κοσμεῖσθ' ἔσω μολόντες· οὐ φθονῶ πέπλων.
ὅταν δὲ κόσμον περιβάλησθε σώμασιν ἥξω πρὸς ὑμᾶς νερτέραι δώσων χθονί.
ὦ τέκν' ὁμαρτεῖτ' ἀθλίωι μητρὸς ποδὶ πατρῶιον ἐς μέλαθρον οὗ τῆς οὐσίας ἄλλοι κρατοῦσι τὸ δ' ὄνομ' ἔσθ' ἡμῶν ἔτι.
ὦ Ζεῦ μάτην ἄρ' ὁμόγαμόν ς' ἐκτησάμην μάτην δὲ παιδὸς κοινεῶν' ἐκλήιζομεν· σὺ δ' ἦσθ' ἄρ' ἧσσον ἢ 'δόκεις εἶναι φίλος.
ἀρετῆι σε νικῶ θνητὸς ὢν θεὸν μέγαν· παῖδας γὰρ οὐ προύδωκα τοὺς Ἡρακλέους.
σὺ δ' ἐς μὲν εὐνὰς κρύφιος ἠπίστω μολεῖν τἀλλότρια λέκτρα δόντος οὐδενὸς λαβών σώιζειν δὲ τοὺς σοὺς οὐκ ἐπίστασαι φίλους.
ἀμαθής τις εἶ θεὸς ἢ δίκαιος οὐκ ἔφυς.
αἴλινον μὲν ἐπ' εὐτυχεῖ μολπᾶι Φοῖβος ἰαχεῖ τὰν καλλίφθογγον κιθάραν ἐλαύνων πλήκτρωι χρυσέωι· ἐγὼ δὲ τὸν γᾶς ἐνέρων τ' ἐς ὄρφναν μολόντα παῖδ' εἴτε Διός νιν εἴπω εἴτ' Ἀμφιτρύωνος ἶνιν ὑμνῆσαι στεφάνωμα μόχθων δι' εὐλογίας θέλω.
γενναίων δ' ἀρεταὶ πόνων τοῖς θανοῦσιν ἄγαλμα.
πρῶτον μὲν Διὸς ἄλσος ἠρήμωσε λέοντος πυρσῶι δ' ἀμφεκαλύφθη ξανθὸν κρᾶτ' ἐπινωτίσας δεινοῦ χάσματι θηρός.
τάν τ' ὀρεινόμον ἀγρίων Κενταύρων ποτὲ γένναν ἔστρωσεν τόξοις φονίοις ἐναίρων πτανοῖς βέλεσιν.
ξύνοιδε Πηνειὸς ὁ καλλιδίνας μακραί τ' ἄρουραι πεδίων ἄκαρποι καὶ Πηλιάδες θεράπναι σύγχορτοί θ' Ὁμόλας ἔναυλοι πεύκαισιν ὅθεν χέρας πληροῦντες χθόνα Θεσσάλων ἱππείαις ἐδάμαζον.
τάν τε χρυσοκάρανον δόρκα ποικιλόνωτον συλήτειραν ἀγρωστᾶν κτείνας θηροφόνον θεὰν Οἰνωᾶτιν ἀγάλλει.
τεθρίππων τ' ἐπέβα καὶ ψαλίοις ἐδάμασσε πώλους Διομήδεος αἳ φονίαισι φάτναις ἀχάλιν' ἐθόαζον κάθαιμα γένυσι σῖτα χαρμοναῖσιν ἀνδροβρῶσι δυστράπεζοι· πέραν δ' ἀργυρορρύτων Ἕβρου διεπέρασεν ὄχθων Μυκηναίωι πονῶν τυράννωι.
ἄν τε Μηλιάδ' ἀκτὰν Ἀναύρου παρὰ παγὰς Κύκνον ξεινοδαΐκταν τόξοις ὤλεσεν Ἀμφαναίας οἰκήτορ' ἄμεικτον.
ὑμνωιδούς τε κόρας ἤλυθεν ἑσπέριόν τ' ἐς αὐλὰν χρύσεον πετάλων ἄπο μηλοφόρων χερὶ καρπὸν ἀμέρξων δράκοντα πυρσόνωτον ὅς σφ' ἄπλατον ἀμφελικτὸς ἕλικ' ἐφρούρει κτανών· ποντίας θ' ἁλὸς μυχοὺς εἰσέβαινε θνατοῖς γαλανείας τιθεὶς ἐρετμοῖς.
οὐρανοῦ θ' ὑπὸ μέσσαν ἐλαύνει χέρας ἕδραν Ἄτλαντος δόμον ἐλθών ἀστρωπούς τε κατέσχεν οἴκους εὐανορίαι θεῶν.
τὸν ἱππευτάν τ' Ἀμαζόνων στρατὸν Μαιῶτιν ἀμφὶ πολυπόταμον ἔβα δι' ἄξεινον οἶδμα λίμνας τίν' οὐκ ἀφ' Ἑλλανίας ἄγορον ἁλίσας φίλων κόρας Ἀρείας πέπλων χρυσεόστολον φάρος ζωστῆρος ὀλεθρίους ἄγρας· τὰ κλεινὰ δ' Ἑλλὰς ἔλαβε βαρβάρου κόρας λάφυρα καὶ σώιζεται Μυκήναις.
τάν τε μυριόκρανον πολύφονον κύνα Λέρνας ὕδραν ἐξεπύρωσεν βέλεσί τ' ἀμφέβαλ' ἰόν τὸν τρισώματον οἷσιν ἔκτα βοτῆρ' Ἐρυθείας.
δρόμων τ' ἄλλων ἀγάλματ' εὐτυχῆ διῆλθε τόν τε πολυδάκρυον ἔπλευς' ἐς Ἅιδαν πόνων τελευτάν ἵν' ἐκπεραίνει τάλας βίοτον οὐδ' ἔβα πάλιν.
στέγαι δ' ἔρημοι φίλων τὰν δ' ἀνόστιμον τέκνων Χάρωνος ἐπιμένει πλάτα βίου κέλευθον ἄθεον ἄδικον· ἐς δὲ σὰς χέρας βλέπει δώματ' οὐ παρόντος.
εἰ δ' ἐγὼ σθένος ἥβων δόρυ τ' ἔπαλλον ἐν αἰχμᾶι Καδμείων τε σύνηβοι τέκεσιν ἂν προπαρέσταν ἀλκᾶι· νῦν δ' ἀπολείπομαι τᾶς εὐδαίμονος ἥβας.
ἀλλ' ἐσορῶ γὰρ τούσδε φθιμένων ἔνδυτ' ἔχοντας τοὺς τοῦ μεγάλου δή ποτε παῖδας τὸ πρὶν Ἡρακλέους ἄλοχόν τε φίλην ὑπὸ σειραίοις ποσὶν ἕλκουσαν τέκνα καὶ γεραιὸν πατέρ' Ἡρακλέους.
δύστηνος ἐγώ δακρύων ὡς οὐ δύναμαι κατέχειν γραίας ὄσσων ἔτι πηγάς.
ὦ τέκν' ἀγόμεθα ζεῦγος οὐ καλὸν νεκρῶν ὁμοῦ γέροντες καὶ νέοι καὶ μητέρες.
ὦ μοῖρα δυστάλαιν' ἐμή τε καὶ τέκνων τῶνδ' οὓς πανύστατ' ὄμμασιν προσδέρκομαι.
ἐτέκομεν ὑμᾶς πολεμίοις δ' ἐθρεψάμην ὕβρισμα κἀπίχαρμα καὶ διαφθοράν.
φεῦ· ἦ πολύ γε δόξης ἐξέπεσον εὐέλπιδος ἣν πατρὸς ὑμῶν ἐκ λόγων ποτ' ἤλπισα.
σοὶ μὲν γὰρ Ἄργος ἔνεμ' ὁ κατθανὼν πατήρ Εὐρυσθέως δ' ἔμελλες οἰκήσειν δόμους τῆς καλλικάρπου κράτος ἔχων Πελασγίας στολήν τε θηρὸς ἀμφέβαλλε σῶι κάραι λέοντος ἧιπερ αὐτὸς ἐξωπλίζετο.
σὺ δ' ἦσθα Θηβῶν τῶν φιλαρμάτων ἄναξ ἔγκληρα πεδία τἀμὰ γῆς κεκτημένος ὡς ἐξέπειθες τὸν κατασπείραντά σε ἐς δεξιάν τε σὴν ἀλεξητήριον ξύλον καθίει δαίδαλον ψευδῆ δόσιν.
σοὶ δ' ἣν ἔπερσε τοῖς ἑκηβόλοις ποτὲ τόξοισι δώσειν Οἰχαλίαν ὑπέσχετο.
τρεῖς δ' ὄντας ὑμᾶς τριπτύχοις τυραννίσιν πατὴρ ἐπύργου μέγα φρονῶν εὐανδρίαι.
ἐγὼ δὲ νύμφας ἠκροθινιαζόμην κήδη συνάψους' ἔκ τ' Ἀθηναίων χθονὸς Σπάρτης τε Θηβῶν θ' ὡς ἀνημμένοι κάλωις πρυμνησίοισι βίον ἔχοιτ' εὐδαίμονα.
καὶ ταῦτα φροῦδα· μεταβαλοῦσα δ' ἡ τύχη νύμφας μὲν ὑμῖν Κῆρας ἀντέδωκ' ἔχειν ἐμοὶ δὲ δάκρυα λουτρὰ δυστήνωι φέρειν.
πατὴρ δὲ πατρὸς ἑστιᾶι γάμους ὅδε Ἅιδην νομίζων πενθερόν κῆδος πικρόν.
ἄρηξον ἐλθέ· καὶ σκιὰ φάνηθί μοι.
ἅλις γὰρ ἐλθὼν κἂν ὄναρ γένοιο σύ· κακοὶ γάρ εἰσιν οἳ τέκνα κτείνουσι σά.
σὺ μὲν τὰ νέρθεν εὐτρεπῆ ποιοῦ γύναι· ἐγὼ δὲ ς' ὦ Ζεῦ χεῖρ' ἐς οὐρανὸν δικὼν αὐδῶ τέκνοισιν εἴ τι τοισίδ' ὠφελεῖν μέλλεις ἀμύνειν ὡς τάχ' οὐδὲν ἀρκέσεις.
καίτοι κέκλησαι πολλάκις· μάτην πονῶ· θανεῖν γάρ ὡς ἔοικ' ἀναγκαίως ἔχει.
ἀλλ' ὦ γέροντες σμικρὰ μὲν τὰ τοῦ βίου τοῦτον δ' ὅπως ἥδιστα διαπεράσατε ἐξ ἡμέρας ἐς νύκτα μὴ λυπούμενοι.
ὡς ἐλπίδας μὲν ὁ χρόνος οὐκ ἐπίσταται σώιζειν τὸ δ' αὑτοῦ σπουδάσας διέπτατο.
ὁρᾶτ' ἔμ' ὅσπερ ἦ περίβλεπτος βροτοῖς ὀνομαστὰ πράσσων καί μ' ἀφείλεθ' ἡ τύχη ὥσπερ πτερὸν πρὸς αἰθέρ' ἡμέραι μιᾶι.
ὁ δ' ὄλβος ὁ μέγας ἥ τε δόξ' οὐκ οἶδ' ὅτωι βέβαιός ἐστι.
χαίρετ'· ἄνδρα γὰρ φίλον πανύστατον νῦν ἥλικες δεδόρκατε.
ὅδ' ἐστὶν ὃν γῆς νέρθεν εἰσηκούομεν εἰ μή γ' ὄνειρον ἐν φάει τι λεύσσομεν.
δεῦρ' ὦ τέκν' ἐκκρίμνασθε πατρώιων πέπλων ἴτ' ἐγκονεῖτε μὴ μεθῆτ' ἐπεὶ Διὸς σωτῆρος ὑμῖν οὐδέν ἐσθ' ὅδ' ὕστερος.
ὦ χαῖρε μέλαθρον πρόπυλά θ' ἑστίας ἐμῆς ὡς ἄσμενός ς' ἐσεῖδον ἐς φάος μολών.
Ἄπολλον οἵοις φροιμίοις ἄρχηι λόγου.
τεθνᾶς' ἀδελφοὶ καὶ πατὴρ οὑμὸς γέρων.
ὅπλοις ἀπαντῶν ἢ νοσησάσης χθονός;  στάσει· τὸ Κάδμου δ' ἑπτάπυλον ἔχει κράτος.
τί φήις; τί ταρβῶν ὀρφάνευμ' ἐμῶν τέκνων;  μή ποτε Κρέοντος θάνατον ἐκτεισαίατο.
καὶ πρὸς βίαν ἐθνήισκετ'; ὦ τλήμων ἐγώ.
φίλων γ' ἔρημοι· σὲ δὲ θανόντ' ἠκούομεν.
τί δ' ἐξελείπετ' οἶκον ἑστίαν τ' ἐμήν;  βίαι πατὴρ μὲν ἐκπεσὼν στρωτοῦ λέχους  κοὐκ ἔσχεν αἰδὼς τὸν γέροντ' ἀτιμάσαι;  αἰδώς; ἀποικεῖ τῆσδε τῆς θεοῦ πρόσω.
οὐ ῥίψεθ' Ἅιδου τάσδε περιβολὰς κόμης καὶ φῶς ἀναβλέψεσθε τοῦ κάτω σκότου φίλας ἀμοιβὰς ὄμμασιν δεδορκότες; ἐγὼ δέ νῦν γὰρ τῆς ἐμῆς ἔργον χερός πρῶτον μὲν εἶμι καὶ κατασκάψω δόμους καινῶν τυράννων κρᾶτα δ' ἀνόσιον τεμὼν ῥίψω κυνῶν ἕλκημα· Καδμείων δ' ὅσους κακοὺς ἐφηῦρον εὖ παθόντας ἐξ ἐμοῦ τῶι καλλινίκωι τῶιδ' ὅπλωι χειρώσομαι τοὺς δὲ πτερωτοῖς διαφορῶν τοξεύμασιν νεκρῶν ἅπαντ' Ἰσμηνὸν ἐμπλήσω φόνου Δίρκης τε νᾶμα λευκὸν αἱμαχθήσεται.
καὶ δεῖ μ' ὑπὲρ τῶνδ' εἴπερ οἵδ' ὑπὲρ πατρός θνήισκειν ἀμύνοντ'· ἢ τί φήσομεν καλὸν ὕδραι μὲν ἐλθεῖν ἐς μάχην λέοντί τε Εὐρυσθέως πομπαῖσι τῶν δ' ἐμῶν τέκνων οὐκ ἐκπονήσω θάνατον; οὐκ ἄρ' Ἡρακλῆς ὁ καλλίνικος ὡς πάροιθε λέξομαι.
δίκαια τοὺς τεκόντας ὠφελεῖν τέκνα πατέρα τε πρέσβυν τήν τε κοινωνὸν γάμων.
πρὸς σοῦ μέν ὦ παῖ τοῖς φίλοις τ' εἶναι φίλον τά τ' ἐχθρὰ μισεῖν· ἀλλὰ μὴ 'πείγου λίαν.
ὤφθης δ' ἐσελθὼν πόλιν· ἐπεὶ δ' ὤφθης ὅρα ἐχθροὺς ἀθροίσας μὴ παρὰ γνώμην πέσηις.
μέλει μὲν οὐδὲν εἴ με πᾶς' εἶδεν πόλις· ὄρνιν δ' ἰδών τιν' οὐκ ἐν αἰσίοις ἕδραις ἔγνων πόνον τιν' ἐς δόμους πεπτωκότα ὥστ' ἐκ προνοίας κρύφιος εἰσῆλθον χθόνα.
καλῶς· παρελθών νυν πρόσειπέ θ' Ἑστίαν καὶ δὸς πατρώιοις δώμασιν σὸν ὄμμ' ἰδεῖν.
ἥξει γὰρ αὐτὸς σὴν δάμαρτα καὶ τέκνα ἕλξων φονεύσων κἄμ' ἐπισφάξων ἄναξ.
μένοντι δ' αὐτοῦ πάντα σοι γενήσεται τῆι τ' ἀσφαλείαι κερδανεῖς· πόλιν δὲ σὴν μὴ πρὶν ταράξηις πρὶν τόδ' εὖ θέσθαι τέκνον.
δράσω τάδ'· εὖ γὰρ εἶπας· εἶμ' ἔσω δόμων.
χρόνωι δ' ἀνελθὼν ἐξ ἀνηλίων μυχῶν Ἅιδου Κόρης τ' ἔνερθεν οὐκ ἀτιμάσω θεοὺς προσειπεῖν πρῶτα τοὺς κατὰ στέγας.
μάχηι κρατήσας ἢ θεᾶς δωρήμασιν;  μάχηι· τὰ μυστῶν δ' ὄργι' εὐτύχης' ἰδών.
οὐδ' οἶδεν Εὐρυσθεύς σε γῆς ἥκοντ' ἄνω;  οὐκ οἶδ' ἵν' ἐλθὼν τἀνθάδ' εἰδείην πάρος.
καὶ ποῦ 'στιν; ἦ γῆς πατρίδος οἴχεται πέδον;  βέβηκ' Ἀθήνας νέρθεν ἄσμενος φυγών.
ἀλλ' εἶ' ὁμαρτεῖτ' ὦ τέκν' ἐς δόμους πατρί· καλλίονές τἄρ' εἴσοδοι τῶν ἐξόδων πάρεισιν ὑμῖν.
ἀλλὰ θάρσος ἴσχετε καὶ νάματ' ὄσσων μηκέτ' ἐξανίετε σύ τ' ὦ γύναι μοι σύλλογον ψυχῆς λαβὲ τρόμου τε παῦσαι καὶ μέθεσθ' ἐμῶν πέπλων· οὐ γὰρ πτερωτὸς οὐδὲ φευξείω φίλους.
πάντα τἀνθρώπων ἴσα· φιλοῦσι παῖδας οἵ τ' ἀμείνονες βροτῶν οἵ τ' οὐδὲν ὄντες· χρήμασιν δὲ διάφοροι· ἔχουσιν οἱ δ' οὔ· πᾶν δὲ φιλότεκνον γένος.
ἁ νεότας μοι φίλον· ἄχθος δὲ τὸ γῆρας αἰεὶ βαρύτερον Αἴτνας σκοπέλων ἐπὶ κρατὶ κεῖται βλεφάρων σκοτεινὸν φάος ἐπικαλύψαν.
μή μοι μήτ' Ἀσιήτιδος τυραννίδος ὄλβος εἴη μὴ χρυσοῦ δώματα πλήρη τᾶς ἥβας ἀντιλαβεῖν ἃ καλλίστα μὲν ἐν ὄλβωι καλλίστα δ' ἐν πενίαι.
τὸ δὲ λυγρὸν φόνιόν τε γῆρας μισῶ· κατὰ κυμάτων δ' ἔρροι μηδέ ποτ' ὤφελεν θνατῶν δώματα καὶ πόλεις ἐλθεῖν ἀλλὰ κατ' αἰθέρ' αἰεὶ πτεροῖσι φορείσθω.
εἰ δὲ θεοῖς ἦν ξύνεσις καὶ σοφία κατ' ἄνδρας δίδυμον ἂν ἥβαν ἔφερον φανερὸν χαρακτῆρ' ἀρετᾶς ὅσοισιν μέτα καὶ θανόντες εἰς αὐγὰς πάλιν ἁλίου δισσοὺς ἂν ἔβαν διαύλους ἁ δυσγένεια δ' ἁπλοῦν ἂν εἶχε ζόας βίοτον καὶ τῶιδ' ἂν τούς τε κακοὺς ἦν γνῶναι καὶ τοὺς ἀγαθούς ἴσον ἅτ' ἐν νεφέλαισιν ἄστρων ναύταις ἀριθμὸς πέλει.
νῦν δ' οὐδεὶς ὅρος ἐκ θεῶν χρηστοῖς οὐδὲ κακοῖς σαφής ἀλλ' εἱλισσόμενός τις αἰὼν πλοῦτον μόνον αὔξει.
οὐ παύσομαι τὰς Χάριτας ταῖς Μούσαισιν συγκαταμειγνύς ἡδίσταν συζυγίαν.
μὴ ζώιην μετ' ἀμουσίας αἰεὶ δ' ἐν στεφάνοισιν εἴην· ἔτι τοι γέρων ἀοιδὸς κελαδῶ Μναμοσύναν ἔτι τὰν Ἡρακλέους καλλίνικον ἀείδω παρά τε Βρόμιον οἰνοδόταν παρά τε χέλυος ἑπτατόνου μολπὰν καὶ Λίβυν αὐλόν.
οὔπω καταπαύσομεν Μούσας αἵ μ' ἐχόρευσαν.
παιᾶνα μὲν Δηλιάδες ναῶν ὑμνοῦς' ἀμφὶ πύλας τὸν Λατοῦς εὔπαιδα γόνον εἱλίσσουσαι καλλίχοροι· παιᾶνας δ' ἐπὶ σοῖς μελάθροις κύκνος ὣς γέρων ἀοιδὸς πολιᾶν ἐκ γενύων κελαδήσω· τὸ γὰρ εὖ τοῖς ὕμνοισιν ὑπάρχει.
Διὸς ὁ παῖς· τᾶς δ' εὐγενίας πλέον ὑπερβάλλων ἀρετᾶι μοχθήσας τὸν ἄκυμον θῆκεν βίοτον βροτοῖς πέρσας δείματα θηρῶν.
ἐς καιρὸν οἴκων Ἀμφιτρύων ἔξω περᾶις· χρόνος γὰρ ἤδη δαρὸς ἐξ ὅτου πέπλοις κοσμεῖσθε σῶμα καὶ νεκρῶν ἀγάλμασιν.
ἀλλ' εἶα παῖδας καὶ δάμαρθ' Ἡρακλέους ἔξω κέλευε τῶνδε φαίνεσθαι δόμων ἐφ' οἷς ὑπέστητ' αὐτεπάγγελτοι θανεῖν.
ἄναξ διώκεις μ' ἀθλίως πεπραγότα ὕβριν θ' ὑβρίζεις ἐπὶ θανοῦσι τοῖς ἐμοῖς· ἃ χρῆν σε μετρίως κεἰ κρατεῖς σπουδὴν ἔχειν.
ἐπεὶ δ' ἀνάγκην προστίθης ἡμῖν θανεῖν στέργειν ἀνάγκη· δραστέον δ' ἃ σοὶ δοκεῖ.
καὶ τὸν θανόντα γ' ἀνακαλεῖν μάτην πόσιν.
ὁ δ' οὐ πάρεστιν οὐδὲ μὴ μόληι ποτέ.
οὔκ εἴ γε μή τις θεῶν ἀναστήσειέ νιν.
χώρει πρὸς αὐτὴν κἀκκόμιζε δωμάτων.
μέτοχος ἂν εἴην τοῦ φόνου δράσας τόδε.
ἡμεῖς δ' ἐπειδὴ σοὶ τόδ' ἔστ' ἐνθύμιον οἱ δειμάτων ἔξωθεν ἐκπορεύσομεν σὺν μητρὶ παῖδας.
δεῦρ' ἕπεσθε πρόσπολοι ὡς ἂν σχολὴν λεύσσωμεν ἄσμενοι πόνων.
σὺ δ' οὖν ἴθ' ἔρχηι δ' οἷ χρεών· τὰ δ' ἄλλ' ἴσως ἄλλωι μελήσει.
προσδόκα δὲ δρῶν κακῶς κακόν τι πράξειν.
ὦ γέροντες ἐς καλὸν στείχει βρόχοισι δ' ἀρκύων κεκλήισεται ξιφηφόροισι τοὺς πέλας δοκῶν κτενεῖν ὁ παγκάκιστος.
εἶμι δ' ὡς ἴδω νεκρὸν πίπτοντ'· ἔχει γὰρ ἡδονὰς θνήισκων ἀνὴρ ἐχθρὸς τίνων τε τῶν δεδραμένων δίκην.
μεταβολὰ κακῶν· μέγας ὁ πρόσθ' ἄναξ πάλιν ὑποστρέφει βίοτον ἐξ Ἅιδα.
ἰὼ δίκα καὶ θεῶν παλίρρους πότμος.
ἦλθες χρόνωι μὲν οὗ δίκην δώσεις θανών ὕβρεις ὑβρίζων εἰς ἀμείνονας σέθεν.
χαρμοναὶ δακρύων ἔδοσαν ἐκβολάς· πάλιν ἔμολεν ἃ πάρος οὔποτε διὰ φρενὸς ἤλπις' ἂν παθεῖν γᾶς ἄναξ.
ἀλλ' ὦ γεραιοί καὶ τὰ δωμάτων ἔσω σκοπῶμεν εἰ πράσσει τις ὡς ἐγὼ θέλω.
ἰώ μοί μοι.
τόδε κατάρχεται μέλος ἐμοὶ κλύειν φίλιον ἐν δόμοις· θάνατος οὐ πόρσω.
βοᾶι φόνου φροίμιον στενάζων ἄναξ.
ὦ πᾶσα Κάδμου γαῖ' ἀπόλλυμαι δόλωι.
καὶ γὰρ διώλλυς· ἀντίποινα δ' ἐκτίνων τόλμα διδούς γε τῶν δεδραμένων δίκην.
σιγᾶι μέλαθρα· πρὸς χοροὺς τραπώμεθα.
φίλοι γὰρ εὐτυχοῦσιν οὓς ἐγὼ θέλω.
χοροὶ χοροὶ καὶ θαλίαι μέλουσι Θήβας ἱερὸν κατ' ἄστυ.
μεταλλαγαὶ γὰρ δακρύων μεταλλαγαὶ συντυχίας        ἔτεκον ἀοιδάς.
βέβακ' ἄναξ ὁ καινός ὁ δὲ παλαίτερος κρατεῖ λιμένα λιπών γε τὸν Ἀχερόντιον.
δοκημάτων ἐκτὸς ἦλθεν ἐλπίς.
θεοὶ θεοὶ τῶν ἀδίκων μέλουσι καὶ τῶν ὁσίων ἐπάιειν.
ὁ χρυσὸς ἅ τ' εὐτυχία φρενῶν βροτοὺς ἐξάγεται δύνασιν ἄδικον ἐφέλκων.
χρόνου γὰρ οὔτις ἔτλα τὸ πάλιν εἰσορᾶν· νόμον παρέμενος ἀνομίαι χάριν διδοὺς ἔθραυσεν ὄλβου κελαινὸν ἅρμα.
Ἰσμήν' ὦ στεφαναφόρει ξεσταί θ' ἑπταπύλου πόλεως ἀναχορεύσατ' ἀγυιαὶ Δίρκα θ' ἁ καλλιρρέεθρος σύν τ' Ἀσωπιάδες κόραι πατρὸς ὕδωρ βᾶτε λιποῦσαι συναοιδοὶ Νύμφαι τὸν Ἡρακλέους καλλίνικον ἀγῶνα.
Πυθίου δενδρῶτι πέτρα Μουσᾶν θ' Ἑλικωνίδων δώματα αὔξετ' εὐγαθεῖ κελάδωι ἐμὰν πόλιν ἐμὰ τείχη σπαρτῶν ἵνα γένος ἐφάνθη χαλκασπίδων λόχος ὃς γᾶν τέκνων τέκνοις μεταμείβει Θήβαις ἱερὸν φῶς.
ὦ λέκτρων δύο συγγενεῖς εὐναί θνατογενοῦς τε καὶ Διός ὃς ἦλθεν ἐς εὐνὰν νύμφας τᾶς Περσηίδος· ὡς πιστόν μοι τὸ παλαιὸν ἤδη λέχος ὦ Ζεῦ σὸν ἐπ' οὐκ ἐλπίδι φάνθη.
λαμπρὰν δ' ἔδειξ' ὁ χρόνος τὰν Ἡρακλέος ἀλκάν· ὃς γᾶς ἐξέβας θαλάμων Πλούτωνος δῶμα λιπὼν νέρτερον.
κρείσσων μοι τύραννος ἔφυς ἢ δυσγένει' ἀνάκτων ἃ νῦν ἐσορῶντι φαίνει ξιφηφόρων ἐς ἀγώνων ἅμιλλαν εἰ τὸ δίκαιον θεοῖς ἔτ' ἀρέσκει.
ὦναξ Παιάν ἀπότροπος γένοιό μοι πημάτων.
θαρσεῖτε Νυκτὸς τήνδ' ὁρῶντες ἔκγονον Λύσσαν γέροντες κἀμὲ τὴν θεῶν λάτριν Ἶριν· πόλει γὰρ οὐδὲν ἥκομεν βλάβος ἑνὸς δ' ἐπ' ἀνδρὸς δώματα στρατεύομεν ὅν φασιν εἶναι Ζηνὸς Ἀλκμήνης τ' ἄπο.
πρὶν μὲν γὰρ ἄθλους ἐκτελευτῆσαι πικρούς τὸ χρή νιν ἐξέσωιζεν οὐδ' εἴα πατὴρ Ζεύς νιν κακῶς δρᾶν οὔτ' ἔμ' οὔθ' Ἥραν ποτέ· ἐπεὶ δὲ μόχθους διεπέρας' Εὐρυσθέως Ἥρα προσάψαι κοινὸν αἷμ' αὐτῶι θέλει παῖδας κατακτείναντι συνθέλω δ' ἐγώ.
ἀλλ' εἶ' ἄτεγκτον συλλαβοῦσα καρδίαν Νυκτὸς κελαινῆς ἀνυμέναιε παρθένε μανίας τ' ἐπ' ἀνδρὶ τῶιδε καὶ παιδοκτόνους φρενῶν ταραγμοὺς καὶ ποδῶν σκιρτήματα ἔλαυνε κίνει φόνιον ἐξίει κάλων ὡς ἂν πορεύσας δι' Ἀχερούσιον πόρον τὸν καλλίπαιδα στέφανον αὐθέντηι φόνωι γνῶι μὲν τὸν Ἥρας οἷός ἐστ' αὐτῶι χόλος μάθηι δὲ τὸν ἐμόν· ἢ θεοὶ μὲν οὐδαμοῦ τὰ θνητὰ δ' ἔσται μεγάλα μὴ δόντος δίκην.
ἐξ εὐγενοῦς μὲν πατρὸς ἔκ τε μητέρος πέφυκα Νυκτὸς Οὐρανοῦ τ' ἀφ' αἵματος· τιμάς τ' ἔχω τάσδ' οὐκ ἀγασθῆναι φίλοις οὐδ' ἥδομαι φοιτῶς' ἐπ' ἀνθρώπων φίλους.
παραινέσαι δέ πρὶν σφαλεῖσαν εἰσιδεῖν Ἥραι θέλω σοί τ' ἢν πίθησθ' ἐμοῖς λόγοις.
ἁνὴρ ὅδ' οὐκ ἄσημος οὔτ' ἐπὶ χθονὶ οὔτ' ἐν θεοῖσιν οὗ σύ μ' ἐσπέμπεις δόμους· ἄβατον δὲ χώραν καὶ θάλασσαν ἀγρίαν ἐξημερώσας θεῶν ἀνέστησεν μόνος τιμὰς πιτνούσας ἀνοσίων ἀνδρῶν ὕπο.
ὥστ' οὐ παραινῶ μεγάλα βουλεῦσαι κακά.
μὴ σὺ νουθέτει τά θ' Ἥρας κἀμὰ μηχανήματα.
ἐς τὸ λῶιον ἐμβιβάζω ς' ἴχνος ἀντὶ τοῦ κακοῦ.
οὐχὶ σωφρονεῖν γ' ἔπεμψε δεῦρό ς' ἡ Διὸς δάμαρ.
Ἥλιον μαρτυρόμεσθα δρῶς' ἃ δρᾶν οὐ βούλομαι.
εἰ δὲ δή μ' Ἥραι θ' ὑπουργεῖν σοί τ' ἀναγκαίως ἔχει εἶμί γ'· οὔτε πόντος οὕτω κύμασι στένων λάβρος οὔτε γῆς σεισμὸς κεραυνοῦ τ' οἶστρος ὠδῖνας πνέων οἷ' ἐγὼ στάδια δραμοῦμαι στέρνον εἰς Ἡρακλέους· καὶ καταρρήξω μέλαθρα καὶ δόμους ἐπεμβαλῶ τέκν' ἀποκτείνασα πρῶτον· ὁ δὲ κανὼν οὐκ εἴσεται παῖδας οὓς ἔτικτεν ἐναρών πρὶν ἂν ἐμὰς λύσσας ἀφῆι.
ἢν ἰδού· καὶ δὴ τινάσσει κρᾶτα βαλβίδων ἄπο καὶ διαστρόφους ἑλίσσει σῖγα γοργωποὺς κόρας ἀμπνοὰς δ' οὐ σωφρονίζει ταῦρος ὣς ἐς ἐμβολήν δεινὰ μυκᾶται δέ.
Κῆρας ἀνακαλῶ τὰς Ταρτάρου τάχος ἐπιρροιβδεῖν ὁμαρτεῖν θ' ὡς κυνηγέτηι κύνας.
τάχα ς' ἐγὼ μᾶλλον χορεύσω καὶ καταυλήσω φόβωι.
στεῖχ' ἐς Οὔλυμπον πεδαίρους' Ἶρι γενναῖον πόδα· ἐς δόμους δ' ἡμεῖς ἄφαντοι δυσόμεσθ' Ἡρακλέους.
ὀτοτοτοῖ στέναξον· ἀποκείρεται σὸν ἄνθος πόλεος ὁ Διὸς ἔκγονος μέλεος Ἑλλάς ἃ τὸν εὐεργέταν ἀποβαλεῖς ὀλεῖς μανιάσιν λύσσαις χορευθέντ' ἐναύλοις.
βέβακεν ἐν δίφροισιν ἁ πολύστονος ἅρμασι δ' ἐνδίδωσι κέντρον ὡς ἐπὶ λώβαι Νυκτὸς Γοργὼν ἑκατογκεφάλοις ὄφεων ἰαχήμασι Λύσσα μαρμαρωπός.
ταχὺ τὸν εὐτυχῆ μετέβαλεν δαίμων ταχὺ δὲ πρὸς πατρὸς τέκν' ἐκπνεύσεται.
ἰώ μοι μέλεος.
ἰὼ Ζεῦ τὸ σὸν γένος ἄγονον αὐτίκα λυσσάδες ὠμοβρῶτες ἄδικοι Ποιναὶ κακοῖσιν ἐκπετάσουσιν.
ἰὼ στέγαι.
κατάρχεται χορεύματ' ἄτερ τυπάνων οὐ Βρομίου κεχαρισμένα θύρσωι  ἰὼ δόμοι.
πρὸς αἵματ' οὐχὶ τᾶς Διονυσιάδος βοτρύων ἐπὶ χεύμασι λοιβᾶς.
φυγῆι τέκν' ἐξορμᾶτε.
δάιον τόδε δάιον μέλος ἐπαυλεῖται.
κυναγετεῖ τέκνων διωγμόν· οὔποτ' ἄκραντα δόμοισι Λύσσα βακχεύσει.
αἰαῖ κακῶν.
αἰαῖ δῆτα τὸν γεραιὸν ὡς στένω πατέρα τάν τε παιδοτρόφον ἇι μάταν τέκεα γεννᾶται.
ἰδοὺ ἰδού θύελλα σείει δῶμα συμπίπτει στέγη.
ὦ λευκὰ γήραι σώματ'  ἀνακαλεῖς με τίνα βοάν;  ἄλαστα τἀν δόμοισι.
μάντιν οὐχ ἕτερον ἄξομαι.
τεθνᾶσι παῖδες.
στενάζεθ' ὡς στενακτά.
δάιοι φόνοι δάιοι δὲ τοκέων χέρες.
οὐκ ἄν τις εἴποι μᾶλλον ἢ πεπόνθαμεν.
ἱερὰ μὲν ἦν πάροιθεν ἐσχάρας Διὸς καθάρσι' οἴκων γῆς ἄνακτ' ἐπεὶ κτανὼν ἐξέβαλε τῶνδε δωμάτων Ἡρακλέης· χορὸς δὲ καλλίμορφος εἱστήκει τέκνων πατήρ τε Μεγάρα τ' ἐν κύκλωι δ' ἤδη κανοῦν εἵλικτο βωμοῦ φθέγμα δ' ὅσιον εἴχομεν.
μέλλων δὲ δαλὸν χειρὶ δεξιᾶι φέρειν ἐς χέρνιβ' ὡς βάψειεν Ἀλκμήνης τόκος ἔστη σιωπῆι.
καὶ χρονίζοντος πατρὸς παῖδες προσέσχον ὄμμ'· ὁ δ' οὐκέθ' αὑτὸς ἦν ἀλλ' ἐν στροφαῖσιν ὀμμάτων ἐφθαρμένος ῥίζας τ' ἐν ὄσσοις αἱματῶπας ἐκβαλὼν ἀφρὸν κατέσταζ' εὔτριχος γενειάδος.
ὅταν δ' ἐνέγκω δεῦρο κρᾶτ' Εὐρυσθέως ἐπὶ τοῖσι νῦν θανοῦσιν ἁγνιῶ χέρας.
ἐκχεῖτε πηγάς ῥίπτετ' ἐκ χειρῶν κανᾶ.
ἐκ τοῦδε βαίνων ἅρματ' οὐκ ἔχων ἔχειν ἔφασκε δίφρου τ' εἰσέβαινεν ἄντυγα κἄθεινε κέντρωι δῆθεν ὡς θείνων χερί.
διελθὼν δ' ὡς βραχὺν χρόνον μονῆς Ἰσθμοῦ ναπαίας ἔλεγε προσβαίνειν πλάκας.
κἀνταῦθα γυμνὸν σῶμα θεὶς πορπαμάτων πρὸς οὐδέν' ἡμιλλᾶτο κἀκηρύσσετο αὐτὸς πρὸς αὑτοῦ καλλίνικος οὐδενός ἀκοὴν ὑπειπών.
δεινὰ δ' Εὐρυσθεῖ βρέμων ἦν ἐν Μυκήναις τῶι λόγωι.
οἱ δὲ ταρβοῦντες φόβωι ὤρουον ἄλλος ἄλλος' ἐς πέπλους ὁ μὲν μητρὸς ταλαίνης ὁ δ' ὑπὸ κίονος σκιάν ἄλλος δὲ βωμὸν ὄρνις ὣς ἔπτηξ' ὕπο.
ὁ δ' ἐξελίσσων παῖδα κίονος κύκλωι τόρνευμα δεινὸν ποδός ἐναντίον σταθεὶς βάλλει πρὸς ἧπαρ· ὕπτιος δὲ λαΐνους ὀρθοστάτας ἔδευσεν ἐκπνέων βίον.
ὁ δ' ἠλάλαξε κἀπεκόμπασεν τάδε· Εἷς μὲν νεοσσὸς ὅδε θανὼν Εὐρυσθέως ἔχθραν πατρώιαν ἐκτίνων πέπτωκέ μοι.
ἄλλωι δ' ἐπεῖχε τόξ' ὃς ἀμφὶ βωμίαν ἔπτηξε κρηπῖδ' ὡς λεληθέναι δοκῶν.
φθάνει δ' ὁ τλήμων γόνασι προσπεσὼν πατρὸς καὶ πρὸς γένειον χεῖρα καὶ δέρην βαλὼν Ὦ φίλτατ' αὐδᾶι μή μ' ἀποκτείνηις πάτερ· σός εἰμι σὸς παῖς· οὐ τὸν Εὐρυσθέως ὀλεῖς.
ὁ δ' ἀγριωπὸν ὄμμα Γοργόνος στρέφων ὡς ἐντὸς ἔστη παῖς λυγροῦ τοξεύματος μυδροκτύπον μίμημ' ὑπὲρ κάρα βαλὼν ξύλον καθῆκε παιδὸς ἐς ξανθὸν κάρα ἔρρηξε δ' ὀστᾶ.
δεύτερον δὲ παῖδ' ἑλὼν χωρεῖ τρίτον θῦμ' ὡς ἐπισφάξων δυοῖν.
ἀλλὰ φθάνει νιν ἡ τάλαιν' ἔσω δόμων μήτηρ ὑπεκλαβοῦσα καὶ κλήιει πύλας.
ὁ δ' ὡς ἐπ' αὐτοῖς δὴ Κυκλωπίοισιν ὢν σκάπτει μοχλεύει θύρετρα κἀκβαλὼν σταθμὰ δάμαρτα καὶ παῖδ' ἑνὶ κατέστρωσεν βέλει.
κἀνθένδε πρὸς γέροντος ἱππεύει φόνον· ἀλλ' ἦλθεν εἰκών ὡς ὁρᾶν ἐφαίνετο Παλλάς κραδαίνους' ἔγχος ἐπὶ λόφω κέαρ κἄρριψε πέτρον στέρνον εἰς Ἡρακλέους ὅς νιν φόνου μαργῶντος ἔσχε κἀς ὕπνον καθῆκε· πίτνει δ' ἐς πέδον πρὸς κίονα νῶτον πατάξας ὃς πεσήμασι στέγης διχορραγὴς ἔκειτο κρηπίδων ἔπι.
ἡμεῖς δ' ἐλευθεροῦντες ἐκ δρασμῶν πόδα σὺν τῶι γέροντι δεσμὰ σειραίων βρόχων ἀνήπτομεν πρὸς κίον' ὡς λήξας ὕπνου μηδὲν προσεργάσαιτο τοῖς δεδραμένοις.
εὕδει δ' ὁ τλήμων ὕπνον οὐκ εὐδαίμονα παῖδας φονεύσας καὶ δάμαρτ'.
ἐγὼ μὲν οὖν οὐκ οἶδα θνητῶν ὅστις ἀθλιώτερος.
ὁ φόνος ἦν ὃν Ἀργολὶς ἔχει πέτρα τότε μὲν περισαμότατος καὶ ἄπιστος Ἑλλάδι τῶν Δαναοῦ παίδων· τάδε δ' ὑπερέβαλεν παρέδραμεν τὰ τότε κακὰ τάλανι διογενεῖ κόρωι.
μονότεκνον Πρόκνης φόνον ἔχω λέξαι θυόμενον Μούσαις· σὺ δὲ τέκνα τρίγον' ὦ δάιε τεκόμενος λυσσάδι συγκατειργάσω μοίραι.
ἰώ μοι· ἴδεσθε δὲ τέκνα πρὸ πατρὸς ἄθλια κείμενα δυστάνου εὕδοντος ὕπνον δεινὸν ἐκ παίδων φόνου περὶ δὲ δεσμὰ καὶ πολύβροχ' ἁμμάτων ἐρείσμαθ' Ἡράκλειον ἀμφὶ δέμας τάδε λαΐνοις ἀνημμένα κίοσιν οἴκων.
ὁ δ' ὥς τις ὄρνις ἄπτερον καταστένων ὠδῖνα τέκνων πρέσβυς ὑστέρωι ποδὶ πικρὰν διώκων ἤλυσιν πάρεσθ' ὅδε.
ἑκαστέρω πρόβατε μὴ κτυπεῖτε μὴ βοᾶτε μὴ τὸν εὔδι' ἰαύονθ' ὑπνώδεά τ' εὐνᾶς ἐγείρετε.
οἵμοι φόνος ὅσος ὅδ'  ἆ ἆ διά μ' ὀλεῖτε.
κεχυμένος ἐπαντέλλει.
ἀδύνατ' ἀδύνατά μοι.
σῖγα πνοὰς μάθω· φέρε πρὸς οὖς βάλω.
στέναζέ νυν  στενάζω.
τέκνων ὄλεθρον  ὤμοι.
σέθεν τε παιδός  αἰαῖ.
ὦ πρέσβυ.
σῖγα σῖγα· παλίντροπος ἐξεπεγειρόμενος στρέφεται· φέρε ἀπόκρυφον δέμας ὑπὸ μέλαθρον κρύψω.
θάρσει· νὺξ ἔχει βλέφαρα παιδὶ σῶι.
ὁρᾶθ' ὁρᾶτε.
τὸ φάος ἐκλιπεῖν μὲν ἐπὶ κακοῖσιν οὐ φεύγω τάλας ἀλλ' εἴ με κανεῖ πατέρ' ὄντα πρὸς δὲ κακοῖς κακὰ μήσεται πρὸς Ἐρινύσι θ' αἷμα σύγγονον ἕξει.
τότε θανεῖν ς' ἐχρῆν ὅτε δάμαρτι σᾶι φόνον ὁμοσπόρων ἔμολες ἐκπράξας Ταφίων περίκλυστον ἄστυ πέρσας.
φυγὰν φυγάν γέροντες ἀποπρὸ δωμάτων διώκετε· φεύγετε μάργον ἄνδρ' ἐπεγειρόμενον.
ἢ τάχα φόνον ἕτερον ἐπὶ φόνωι βαλὼν ἀν' αὖ βακχεύσει Καδμείων πόλιν.
ὡς δ' ἐν κλύδωνι καὶ φρενῶν ταράγματι πέπτωκα δεινῶι καὶ πνοὰς θερμὰς πνέω μετάρσι' οὐ βέβαια πλευμόνων ἄπο.
οὔ που κατῆλθον αὖθις εἰς Ἅιδου πάλιν Εὐρυσθέως δίαυλον ἐξ Ἅιδου μολών; ἀλλ' οὔτε Σισύφειον εἰσορῶ πέτρον Πλούτωνά τ' οὐδὲ σκῆπτρα Δήμητρος κόρης.
γέροντες ἔλθω τῶν ἐμῶν κακῶν πέλας;  κἄγωγε σὺν σοί μὴ προδοὺς τὰς συμφοράς.
πράσσω δ' ἐγὼ τί λυπρὸν οὗ δακρυρροεῖς;  ἃ κἂν θεῶν τις εἰ μάθοι καταστένοι.
μέγας γ' ὁ κόμπος τὴν τύχην δ' οὔπω λέγεις.
ὁρᾶις γὰρ αὐτός εἰ φρονῶν ἤδη κυρεῖς.
εἴπ' εἴ τι καινὸν ὑπογράφηι τὠμῶι βίωι.
εἰ μηκέθ' Ἅιδου βάκχος εἶ φράσαιμεν ἄν.
παπαῖ τόδ' ὡς ὕποπτον ἠινίξω πάλιν.
καί ς' εἰ βεβαίως εὖ φρονεῖς ἤδη σκοπῶ.
οὐ γάρ τι βακχεύσας γε μέμνημαι φρένας.
τοσοῦτον ἴσθι τῶν κακῶν τὰ δ' ἄλλ' ἔα.
ἀπωλόμεσθα· συμφορὰν λέξεις τινά.
ἰδού θέασαι τάδε τέκνων πεσήματα.
τί πόλεμον εἶπας; τούσδε τίς διώλεσεν;  σὺ καὶ σὰ τόξα καὶ θεῶν ὃς αἴτιος.
μανείς· ἐρωτᾶις δ' ἄθλι' ἑρμηνεύματα.
αἰαῖ· στεναγμῶν γάρ με περιβάλλει νέφος.
τούτων ἕκατι σὰς καταστένω τύχας.
ποῦ δ' οἶστρος ἡμᾶς ἔλαβε; ποῦ διώλεσεν;  ὅτ' ἀμφὶ βωμὸν χεῖρας ἡγνίζου πυρί.
ὀφθησόμεσθα καὶ τεκνοκτόνον μύσος ἐς ὄμμαθ' ἥξει φιλτάτωι ξένων ἐμῶν.
αἰσχύνομαι γὰρ τοῖς δεδραμένοις κακοῖς καὶ τῶιδε προστρόπαιον αἷμα προσβαλὼν οὐδὲν κακῶσαι τοὺς ἀναιτίους θέλω.
ἥκω σὺν ἄλλοις οἳ παρ' Ἀσωποῦ ῥοὰς μένουσιν ἔνοπλοι γῆς Ἀθηναίων κόροι σῶι παιδί πρέσβυ σύμμαχον φέρων δόρυ.
κληδὼν γὰρ ἦλθεν εἰς Ἐρεχθειδῶν πόλιν ὡς σκῆπτρα χώρας τῆσδ' ἀναρπάσας Λύκος ἐς πόλεμον ὑμῖν καὶ μάχην καθίσταται.
τίνων δ' ἀμοιβὰς ὧν ὑπῆρξεν Ἡρακλῆς σώσας με νέρθεν ἦλθον εἴ τι δεῖ γέρον ἢ χειρὸς ὑμᾶς τῆς ἐμῆς ἢ συμμάχων.
ὦ τὸν ἐλαιοφόρον ὄχθον ἔχων ἄναξ  τί χρῆμά μ' οἰκτροῖς ἐκάλεσας προοιμίοις;  ἐπάθομεν πάθεα μέλεα πρὸς θεῶν.
τί φήις; τί δράσας;  μαινομένωι πιτύλωι πλαγχθεὶς ἑκατογκεφάλου βαφαῖς ὕδρας.
ὦ δεινὰ λέξας.
οἰχόμεθ' οἰχόμεθα πτανοί.
εὔφημα φώνει.
βουλομένοισιν ἐπαγγέλληι.
φεῦ φεῦ· τίς ἀνδρῶν ὧδε δυσδαίμων ἔφυ;  οὐκ ἂν εἰδείης ἕτερον πολυμοχθότερον πολυπλαγκτότερόν τε θνατῶν.
ἀλλ' εἰ συναλγῶν γ' ἦλθον; ἐκκάλυπτέ νιν.
ὦ τέκνον πάρες ἀπ' ὀμμάτων πέπλον ἀπόδικε ῥέθος ἀελίωι δεῖξον.
βάρος ἀντίπαλον δακρύοις συναμιλλᾶται· ἱκετεύομεν ἀμφὶ γενειάδα καὶ γόνυ καὶ χέρα σὰν προπίτνων πολιὸν δάκρυον ἐκβαλών· ἰὼ παῖ κατάσχεθε λέοντος ἀγρίου θυμόν ὧι δρόμον ἐπὶ φόνιον ἀνόσιον ἐξάγηι κακὰ θέλων κακοῖς συνάψαι τέκνον.
εἶἑν· σὲ τὸν θάσσοντα δυστήνους ἕδρας αὐδῶ φίλοισιν ὄμμα δεικνύναι τὸ σόν.
οὐδεὶς σκότος γὰρ ὧδ' ἔχει μέλαν νέφος ὅστις κακῶν σῶν συμφορὰν κρύψειεν ἄν.
ἐκεῖς' ἀνοιστέον ὅτ' ἐξέσωσάς μ' ἐς φάος νεκρῶν πάρα.
χάριν δὲ γηράσκουσαν ἐχθαίρω φίλων καὶ τῶν καλῶν μὲν ὅστις ἀπολαύειν θέλει συμπλεῖν δὲ τοῖς φίλοισι δυστυχοῦσιν οὔ.
ἀνίστας' ἐκκάλυψον ἄθλιον κάρα βλέψον πρὸς ἡμᾶς.
ὅστις εὐγενὴς βροτῶν φέρει τὰ τῶν θεῶν γε πτώματ' οὐδ' ἀναίνεται.
τί δῆτά μου κρᾶτ' ἀνεκάλυψας ἡλίωι;  τί δ'; οὐ μιαίνεις θνητὸς ὢν τὰ τῶν θεῶν.
φεῦγ' ὦ ταλαίπωρ' ἀνόσιον μίασμ' ἐμόν.
οὐδεὶς ἀλάστωρ τοῖς φίλοις ἐκ τῶν φίλων.
ἐπήινες'· εὖ δράσας δέ ς' οὐκ ἀναίνομαι.
ἐγὼ δὲ πάσχων εὖ τότ' οἰκτίρω σε νῦν.
ηὗρες δέ γ' ἄλλους ἐν κακοῖσι μείζοσιν;  ἅπτηι κάτωθεν οὐρανοῦ δυσπραξίαι.
τοιγὰρ παρεσκευάσμεθ' ὥστε κατθανεῖν.
ἴσχε στόμ' ὡς μὴ μέγα λέγων μεῖζον πάθηις.
γέμω κακῶν δὴ κοὐκέτ' ἔσθ' ὅπηι τεθῆι.
εἴρηκας ἐπιτυχόντος ἀνθρώπου λόγους.
σὺ δ' ἐκτὸς ὤν γε συμφορᾶς με νουθετεῖς.
εὐεργέτης βροτοῖσι καὶ μέγας φίλος;  οἱ δ' οὐδὲν ὠφελοῦσί μ' ἀλλ' Ἥρα κρατεῖ.
οὐκ ἄν ς' ἀνάσχοιθ' Ἑλλὰς ἀμαθίαι θανεῖν.
ἄκουε δή νυν ὡς ἁμιλληθῶ λόγοις πρὸς νουθετήσεις σάς· ἀναπτύξω δέ σοι ἀβίωτον ἡμῖν νῦν τε καὶ πάροιθεν ὄν.
πρῶτον μὲν ἐκ τοῦδ' ἐγενόμην ὅστις κτανὼν μητρὸς γεραιὸν πατέρα προστρόπαιος ὢν ἔγημε τὴν τεκοῦσαν Ἀλκμήνην ἐμέ.
ὅταν δὲ κρηπὶς μὴ καταβληθῆι γένους ὀρθῶς ἀνάγκη δυστυχεῖν τοὺς ἐκγόνους.
Ζεὺς δ' ὅστις ὁ Ζεύς πολέμιόν μ' ἐγείνατο Ἥραι σὺ μέντοι μηδὲν ἀχθεσθῆις γέρον· πατέρα γὰρ ἀντὶ Ζηνὸς ἡγοῦμαι ς' ἐγώ ἔτ' ἐν γάλακτί τ' ὄντι γοργωποὺς ὄφεις ἐπεισέφρησε σπαργάνοισι τοῖς ἐμοῖς ἡ τοῦ Διὸς σύλλεκτρος ὡς ὀλοίμεθα.
τὸν λοίσθιον δὲ τόνδ' ἔτλην τάλας πόνον παιδοκτονήσας δῶμα θριγκῶσαι κακοῖς.
ἀλλ' Ἄργος ἔλθω; πῶς ἐπεὶ φεύγω πάτραν; φέρ' ἀλλ' ἐς ἄλλην δή τιν' ὁρμήσω πόλιν; κἄπειθ' ὑποβλεπώμεθ' ὡς ἐγνωσμένοι γλώσσης πικροῖς κέντροισι κληιδουχούμενοι· Οὐχ οὗτος ὁ Διός ὃς τέκν' ἔκτεινέν ποτε δάμαρτά τ'; οὐ γῆς τῆσδ' ἀποφθαρήσεται; κεκλημένωι δὲ φωτὶ μακαρίωι ποτὲ αἱ μεταβολαὶ λυπηρόν· ὧι δ' ἀεὶ κακῶς ἔστ' οὐδὲν ἀλγεῖ συγγενῶς δύστηνος ὤν.
ἐς τοῦτο δ' ἥξειν συμφορᾶς οἶμαί ποτε· φωνὴν γὰρ ἥσει χθὼν ἀπεννέπουσά με μὴ θιγγάνειν γῆς καὶ θάλασσα μὴ περᾶν πηγαί τε ποταμῶν καὶ τὸν ἁρματήλατον Ἰξίον' ἐν δεσμοῖσιν ἐκμιμήσομαι.
καὶ ταῦτ' ἄριστα μηδέν' Ἑλλήνων μ' ὁρᾶν ἐν οἷσιν εὐτυχοῦντες ἦμεν ὄλβιοι.
ἔπραξε γὰρ βούλησιν ἣν ἐβούλετο ἄνδρ' Ἑλλάδος τὸν πρῶτον αὐτοῖσιν βάθροις ἄνω κάτω στρέψασα.
οὐκ ἔστιν ἄλλου δαιμόνων ἀγὼν ὅδε ἢ τῆς Διὸς δάμαρτος· εὖ τόδ' αἰσθάνηι.
παραινέσαιμ' ἂν μᾶλλον ἢ πάσχειν κακῶς.
οὐδεὶς δὲ θνητῶν ταῖς τύχαις ἀκήρατος οὐ θεῶν ἀοιδῶν εἴπερ οὐ ψευδεῖς λόγοι.
καίτοι τί φήσεις εἰ σὺ μὲν θνητὸς γεγὼς φέρεις ὑπέρφευ τὰς τύχας θεοὶ δὲ μή; Θήβας μὲν οὖν ἔκλειπε τοῦ νόμου χάριν ἕπου δ' ἅμ' ἡμῖν πρὸς πόλισμα Παλλάδος.
ἐκεῖ χέρας σὰς ἁγνίσας μιάσματος δόμους τε δώσω χρημάτων τ' ἐμῶν μέρος.
ἃ δ' ἐκ πολιτῶν δῶρ' ἔχω σώσας κόρους δὶς ἑπτά ταῦρον Κνώσιον κατακτανών σοὶ ταῦτα δώσω.
πανταχοῦ δέ μοι χθονὸς τεμένη δέδασται· ταῦτ' ἐπωνομασμένα σέθεν τὸ λοιπὸν ἐκ βροτῶν κεκλήσεται ζῶντος· θανόντα δ' εὖτ' ἂν εἰς Ἅιδου μόληις θυσίαισι λαΐνοισί τ' ἐξογκώμασιν τίμιον ἀνάξει πᾶς' Ἀθηναίων πόλις.
καλὸς γὰρ ἀστοῖς στέφανος Ἑλλήνων ὕπο ἄνδρ' ἐσθλὸν ὠφελοῦντας εὐκλείας τυχεῖν.
κἀγὼ χάριν σοι τῆς ἐμῆς σωτηρίας τήνδ' ἀντιδώσω· νῦν γὰρ εἶ χρεῖος φίλων.
θεοὶ δ' ὅταν τιμῶσιν οὐδὲν δεῖ φίλων· ἅλις γὰρ ὁ θεὸς ὠφελῶν ὅταν θέληι.
οἴμοι· πάρεργα        τάδ' ἔστ' ἐμῶν κακῶν· ἐγὼ δὲ τοὺς θεοὺς οὔτε λέκτρ' ἃ μὴ θέμις στέργειν νομίζω δεσμά τ' ἐξάπτειν χεροῖν οὔτ' ἠξίωσα πώποτ' οὔτε πείσομαι οὐδ' ἄλλον ἄλλου δεσπότην πεφυκέναι.
δεῖται γὰρ ὁ θεός εἴπερ ἔστ' ὀρθῶς θεός οὐδενός· ἀοιδῶν οἵδε δύστηνοι λόγοι.
ἐσκεψάμην δὲ καίπερ ἐν κακοῖσιν ὢν μὴ δειλίαν ὄφλω τιν' ἐκλιπὼν φάος· ταῖς συμφοραῖς γὰρ ὅστις οὐχ ὑφίσταται οὐδ' ἀνδρὸς ἂν δύναιθ' ὑποστῆναι βέλος.
ἐγκαρτερήσω βίοτον· εἶμι δ' ἐς πόλιν τὴν σήν χάριν τε μυρίαν δώρων ἔχω.
ἀτὰρ πόνων δὴ μυρίων ἐγευσάμην ὧν οὔτ' ἀπεῖπον οὐδέν' οὔτ' ἀπ' ὀμμάτων ἔσταξα πηγάς οὐδ' ἂν ὠιόμην ποτὲ ἐς τοῦθ' ἱκέσθαι δάκρυ' ἀπ' ὀμμάτων βαλεῖν.
νῦν δ' ὡς ἔοικε τῆι τύχηι δουλευτέον.
εἶἑν· γεραιέ τὰς ἐμὰς φυγὰς ὁρᾶις ὁρᾶις δὲ παίδων ὄντα μ' αὐθέντην ἐμῶν.
δὸς τούσδε τύμβωι καὶ περίστειλον νεκροὺς δακρύοισι τιμῶν  πρὸς στέρν' ἐρείσας μητρὶ δούς τ' ἐς ἀγκάλας κοινωνίαν δύστηνον ἣν ἐγὼ τάλας διώλες' ἄκων.
γῆι δ' ἐπὴν κρύψηις νεκροὺς οἴκει πόλιν τήνδ' ἀθλίως μὲν ἀλλ' ὅμως ψυχὴν βιάζου τἀμὰ συμφέρειν κακά.
ὦ τέκν' ὁ φύσας καὶ τεκὼν ὑμᾶς πατὴρ ἀπώλες' οὐδ' ὤνασθε τῶν ἐμῶν καλῶν ἁγὼ παρεσκεύαζον ἐκμοχθῶν βίου εὔκλειαν ὑμῖν πατρὸς ἀπόλαυσιν καλήν.
σέ τ' οὐχ ὁμοίως ὦ τάλαιν' ἀπώλεσα ὥσπερ σὺ τἀμὰ λέκτρ' ἔσωιζες ἀσφαλῶς μακρὰς διαντλοῦς' ἐν δόμοις οἰκουρίας.
οἴμοι δάμαρτος καὶ τέκνων οἴμοι δ' ἐμοῦ ὡς ἀθλίως πέπραγα κἀποζεύγνυμαι τέκνων γυναικός τ'.
ὦ λυγραὶ φιλημάτων τέρψεις λυγραὶ δὲ τῶνδ' ὅπλων κοινωνίαι.
ἀμηχανῶ γὰρ πότερ' ἔχω τάδ' ἢ μεθῶ ἃ πλευρὰ τἀμὰ προσπίτνοντ' ἐρεῖ τάδε· Ἡμῖν τέκν' εἷλες καὶ δάμαρθ'· ἡμᾶς ἔχεις παιδοκτόνους σούς.
ἕν μοί τι Θησεῦ σύγκαμ'· ἀγρίου κυνὸς κόμιστρ' ἐς Ἄργος συγκατάστησον μολών λύπηι τι παίδων μὴ πάθω μονούμενος.
ὦ γαῖα Κάδμου πᾶς τε Θηβαῖος λεώς κείρασθε συμπενθήσατ' ἔλθετ' ἐς τάφον παίδων.
ἅπαντας δ' ἑνὶ λόγωι πενθήσετε νεκρούς τε κἀμέ· πάντες ἐξολώλαμεν Ἥρας μιᾶι πληγέντες ἄθλιοι τύχηι.
ἀνίστας' ὦ δύστηνε· δακρύων ἅλις.
οὐκ ἂν δυναίμην· ἄρθρα γὰρ πέπηγέ μου.
καὶ τοὺς σθένοντας γὰρ καθαιροῦσιν τύχαι.
φεῦ· αὐτοῦ γενοίμην πέτρος ἀμνήμων κακῶν.
παῦσαι· δίδου δὲ χεῖρ' ὑπηρέτηι φίλωι.
ἀλλ' αἷμα μὴ σοῖς ἐξομόρξωμαι πέπλοις.
ἔκμασσε φείδου μηδέν· οὐκ ἀναίνομαι.
παίδων στερηθεὶς παῖδ' ὅπως ἔχω ς' ἐμόν.
δίδου δέρηι σὴν χεῖρ' ὁδηγήσω δ' ἐγώ.
ζεῦγός γε φίλιον· ἅτερος δὲ δυστυχής.
ὦ πρέσβυ τοιόνδ' ἄνδρα χρὴ κτᾶσθαι φίλον.
ἡ γὰρ τεκοῦσα τόνδε πατρὶς εὔτεκνος.
Θησεῦ πάλιν με στρέψον ὡς ἴδω τέκνα.
ἰδοὺ τάδ' ὦ παῖ· τἀμὰ γὰρ σπεύδεις φίλα.
εἴ ς' ὄψεταί τις θῆλυν ὄντ' οὐκ αἰνέσει.
ἄγαν γ'· ὁ κλεινὸς Ἡρακλῆς οὐκ εἶ νοσῶν.
πῶς οὖν ἔτ' εἴπης ὅτι συνέσταλμαι κακοῖς;  πρόβαινε.
χαῖρ' ὦ πρέσβυ.
καὶ σύ μοι τέκνον.
θάφθ' ὥσπερ εἶπον παῖδας.
πότ' ἐλθών;  ἡνίκ' ἂν θάψηις τέκνα.
ἀλλ' ἐσκόμιζε τέκνα δυσκόμιστ' ἄχη· ἡμεῖς δ' ἀναλώσαντες αἰσχύναις δόμον Θησεῖ πανώλεις ἑψόμεσθ' ἐφολκίδες.
ὅστις δὲ πλοῦτον ἢ σθένος μᾶλλον φίλων ἀγαθῶν πεπᾶσθαι βούλεται κακῶς φρονεῖ.
στείχομεν οἰκτροὶ καὶ πολύκλαυτοι τὰ μέγιστα φίλων ὀλέσαντες.
