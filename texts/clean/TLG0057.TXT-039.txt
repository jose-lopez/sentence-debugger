Ἐπειδὴ πρὸ μικροῦ τιναϲ εὗρον τῶν ἰατρῶν περί τινα τῶν νοϲούντων τῷ χυλῷ τῆϲ πτιϲάνηϲ χρωμένουϲ μήτε ἐφ' ὧν ἐνδέχεται ἢ οὐκ ἐνδέχεται παρέχειν ἀρρώϲτων προϲδιοριζομένουϲ μήτε τὸν τρόπον καὶ τὸ ποϲὸν τῆϲ δόϲεωϲ καὶ τὸν ἁρμόζοντα καιρὸν τῇ προϲφορᾷ τοῦ ῥοφήματοϲ προϲαφορίζονταϲ ἀλλ' ὡϲ ἔοικε τὴν τῆϲ πτιϲάνηϲ χρῆϲιν εὔθετον εἶναι λογιζομένουϲ ὁπηνίκ' ἄν τιϲ βουληθῇ ὧδ' ἔδοξέ μοι ὅϲα τῷ γε Ἱπποκράτει περὶ τῆϲ χρήϲεωϲ αὐτῆϲ εἴρηται  ϲαφέϲτερον ἐκθεμένῳ διὰ τὴν τῶν πολλῶν παρακολούθηϲιν ἑρμηνεῦϲαι τόν τε τρόπον τῆϲ ἑψήϲεωϲ καὶ τὴν δύναμιν αὐτῆϲ καὶ ἐνέργειαν καὶ τὸν καιρὸν καὶ τὸ ποϲὸν καὶ τὸν τρόπον τῆϲ δόϲεωϲ ὁπόϲα τε ἀγαθὰ τοῖϲ ϲώμαϲι τῶν καμνόντων δίδωϲιν ἁρμοζόντωϲ προϲφερομένη καὶ τοὐναντίον πάλιν φαῦλα εἰ ἀκαίρωϲ προϲενεχθείη καὶ πρὸϲ τούτοιϲ ὁποίοιϲ ϲώμαϲιν αὐτὴν προϲήκει προϲφέρειν καὶ ποίοιϲ οὐ προϲήκει.
ἀλλ' ἐπειδὴ ϲύνθετόν τι πρᾶγμα ὑπάρχει ἡ πτιϲάνη καὶ ὁ χυλόϲ  πρῶτον περὶ τῶν μερῶν αὐτῆϲ ἔκριν' εἰπεῖν διὰ κεφαλαίων.
ἐὰν μὴ γὰρ ταῦτά τιϲ πρότερον διορίϲηται μεγάλωϲ βλάψει κἂν καὶ τὰ λοιπὰ πάντ' ἀκριβολογήϲηται πρῶτον ἐφεξῆϲ.
Ὅτι μὲν οὖν τὸ ἄριϲτον ὕδωρ ἐκλέγεϲθαι χρὴ εἰϲ τὴν καταϲκευὴν τῆϲ πτιϲάνηϲ οὐδεὶϲ οἶμαι ἀμφιϲβητεῖ.
ἄριϲτον δὲ ὕδωρ ϲυϲτάϲει καὶ γεύϲει καὶ  ὀϲμῇ καὶ χροιᾷ κρίνεται· τῇ μὲν γεύϲει καὶ τῇ ὀϲμῇ ἵνα μηδεμίαν ἀλλόκοτον ὑπεμφαίνῃ ποιότητα τουτέϲτιν ἵνα μὴ γλυκὺ ὑπάρχῃ μηδ' ἁλυκὸν μηδ' ὀξῶδεϲ ἢ δριμὺ ἢ δυϲῶδεϲ ἢ ϲηπεδονῶδεϲ ἢ ὅλωϲ ἄλλην τινὰ ἐπίμικτον ποιότητα κεκτημένον ἀλλ' ἄποιον παντελῶϲ καὶ χωρὶϲ πάϲηϲ ἐπικτήτου ποιότητοϲ καὶ χωρὶϲ πάϲηϲ ἐπιμιξίαϲ γευϲτικῆϲ τε καὶ ὀϲφραντικῆϲ.
δεῖ μέντοι καὶ διαυγὲϲ εἶναι καὶ καθαρὸν καὶ μηδὲν ἰλυῶδεϲ ἔχον ἀλλ' ὥϲπερ ἀκριβῶϲ διηθημένον καὶ τῶν ἐν αὐτῷ ἐμφερομένων ψηγμάτων ἀπηλλαγμένον· τὸ γάρ τοι τοιοῦτον ὕδωρ πρὸϲ τὴν μὲν χρῆϲίν ἐϲτι λυϲιτελέϲ πρὸϲ δὲ τὴν φύϲιν οὐδ' οὕτωϲ ἐϲτὶ καθαρόν ὥϲπερ οὐδ' ἄλλο τι τῶν αἰϲθητῶν ϲτοιχείων.
εἰ δὲ τοιοῦτόν ἐϲτιν οἷον εἶπον τὸ ὕδωρ εὐθύϲ ἐϲτι λεπτομερέϲτερον αὐτὸ ῥᾳδίωϲ τε πεττόμενον καὶ ἀναδιδόμενον καὶ τὰ ὑποχόνδρια ταχέωϲ διεξερχόμενον καὶ οὐ μόνον τῇ φυϲικῇ θερμότητι πληϲιάζον εὐαλλοίωτόν ἐϲτιν ἀλλὰ καὶ τῷ ἔξωθεν πυρὶ προϲομιλῆϲαν θερμαίνεται ϲυντόμωϲ.
καὶ μάρτυϲ Ἱπποκράτηϲ τοῦ λόγου· ὕδωρ γάρ φηϲι τὸ ταχέωϲ θερμαινόμενον καὶ αὖθιϲ ταχέωϲ ψυχόμενον κουφότατον.
καὶ γὰρ κουφότατον εἶναι βούλεται οὐ τὸ ἐλαφρὸν καὶ ϲταθμῷ διακρινόμενον ἀλλὰ τὸ λεπτομερὲϲ καὶ ῥᾳδίωϲ εἰϲ ἑαυτὸ τὰϲ ἐναντίαϲ ποιότηταϲ δεχόμενον.
τὸ δὲ τοιοῦτον ὕδωρ καὶ ψυχρόν ἐϲτι καὶ ὑγρὸν καὶ ὕδωρ κυρίωϲ.
τὰ δ' ὑπό τινοϲ οὐϲίαϲ ἢ ποιότητοϲ νοθευθέντα ὁποῖά εἰϲι τὰ ἀϲφαλτώδη καὶ θειώδη καὶ ϲτυπτηριώδη τοϲοῦτον τῆϲ τοῦ ὕδατοϲ φύϲεωϲ ἀφεϲτήκαϲιν ὅϲον καὶ ἐνοθεύθηϲαν.
εἰ δὲ καὶ ἀπόδειξιν ζητεῖϲ τοῦ ψύχειν τε καὶ ὑγραίνειν τὸ ὕδωρ οὐ τοῦ νῦν ἐϲτι λόγου περὶ πτιϲάνηϲ προθεμένου διεξελθεῖν πλὴν ὅτι ψυχρόν ἐϲτι καὶ ὑγρόν ἅπαντεϲ οἱ παλαιοί τ' ἀπέδειξαν καὶ ἡ πεῖρα μαρτυρεῖ καὶ πάντων δὲ λόγοιϲ ὁμολογούμενον τοῦτο λαβὼν εἰϲ τὸν περὶ κριθῆϲ λόγον ἔρχομαι.
Κριθὴ τοίνυν ὡϲ μὲν καθόλου λαμβανομένη ψύχει καὶ ξηραίνει ἔχει δέ τι καὶ ῥυπτικὸν καὶ φυϲῶδεϲ.
κατὰ μέροϲ δὲ τὸ μὲν ἐκτὸϲ αὐτῆϲ λέπυρον τὸ πιτυρῶδεϲ ξηρότερον ὑπάρχει καὶ ῥυπτικώτερον τὸ δ' ἐντὸϲ αὐτῆϲ οἷον ϲαρκῶδεϲ καὶ τρόφιμον ῥύπτει μὲν καὶ  αὐτό ἀλλ' ἔλαττον τοῦ πιτύρου ἔχει δὲ καί τι φυϲῶδεϲ ἐν ἑαυτῷ.
ὁ δ' ἕτεροϲ ὑμὴν ὁ λεπτὸϲ ὁ ἔϲωθεν τοῦ λεπύρου κείμενοϲ περιέχων δὲ τὴν κριθὴν μεταξὺ τούτων ἐϲτὶ κατὰ τὴν δύναμιν· διὸ ῥύπτει τοῦ λεπύρου μὲν ἔλαττον μᾶλλον δὲ τῆϲ κριθῆϲ.
δεῖ δὲ προϲυπακούειν τῷ λόγῳ τὰϲ ἀρίϲταϲ κριθὰϲ καὶ μηδὲν ἐχούϲαϲ ἀπὸ ϲηπεδόνοϲ ἐπίκτητον ἢ περιττωματικὴν ὑγρότητα καὶ μήτ' ἄγαν νέαϲ μήτε πάντῃ παλαιάϲ.
αἱ μὲν γὰρ νέαι πλήρειϲ εἰϲὶν ὑγρότητοϲ περιττωματικῆϲ ἣν ἀπὸ τῆϲ χώραϲ ἔλαβον καὶ πλήρειϲ ὑγρότητοϲ καὶ πνεύματοϲ ἀνάμεϲτοι αἱ δὲ παλαιαὶ τῷ χρόνῳ ἐξίτηλοι καὶ ἀϲθενεῖϲ ἐγίνοντο ἀποβαλλόμεναι τὴν ἑαυτῶν δύναμιν· καὶ ϲημεῖον ἡ ῥυτίδωϲιϲ ἡ ἐν αὐταῖϲ γενομένη καὶ τοῦ μεγέθουϲ ἡ μείωϲιϲ καὶ τὸ κοπτομένων αὐτῶν ὥϲπερ κόνιν τινὰ ἀποπίπτειν λεπτήν.
πλήρειϲ τε οὖν εἶναι ἁρμόζει τὰϲ κριθὰϲ τὰϲ εἰϲ τὴν ποίηϲιν τῆϲ πτιϲάνηϲ ἐκλεγομέναϲ μήτε νέαϲ μήτε παλαιὰϲ πάνυ καὶ πάϲηϲ ἀπηλλαγμέναϲ ἐπικτήτου ποιότητοϲ.
ἀλλ' οὐκ ἀρκεῖ τοῦτο μόνον ἀλλὰ καὶ τὴν ἀπὸ τῆϲ πείραϲ βάϲανον αὐταῖϲ  προϲακτέον.
εἰ γὰρ πρὸϲ τοῖϲ εἰρημένοιϲ ἐν τῇ ἑψήϲει εἰϲ ὄγκον ἐπαίρονται πλείονα καὶ ταύταϲ  μᾶν  χρὴ εἰϲ τὴν ἕψηϲιν τῆϲ πτιϲάνηϲ εἰ μέλλοι τιϲ κατὰ λόγον αὐτὴν καὶ ὡϲ ἐνδέχεται ποιεῖν.
τί μὲν οὖν ἐϲτι τὸ ἄριϲτον ὕδωρ καὶ πῶϲ διακρίνεται καὶ τίϲ ἡ καλλίϲτη κριθὴ καὶ ποίοιϲ γνωρίϲμαϲιν αὐτὴν γνωριοῦμεν εἴρηται μὲν ἡμῖν διὰ κεφαλαίων.
Λοιπὸν δὲ καὶ κρεῖττόν ἐϲτιν εἰπεῖν περὶ τῆϲ ἑψήϲεωϲ.
ϲκευάζουϲι μὲν γὰρ αὐτὴν ἐν ὅλμῳ διακόψαντεϲ πρότερον εἰϲ μικρὰ μόρια.
ἔπειτα ταχέωϲ ἑψήϲαντεϲ ἐπιβάλλουϲιν οἱ μὲν ἕψημα οἱ δὲ ἄμυλον καί τινεϲ κύμινον καὶ μέλι.
ἔϲτι δ' ἡ τοιαύτη ϲκευαϲία μοχθηρά· ἡ δ' ἀρίϲτη καὶ καλῶϲ γινομένη τοιάδε τίϲ ἐϲτιν· προδιαβρέχειν αὐτὴν πρότερον ἐν ὕδατι ὠμὴν οὖϲαν ἔπειτα τρίβειν ταῖϲ χερϲὶν ἐπὶ τοϲοῦτον ἄχριϲ ἂν ὁ λεπτὸϲ ὑμὴν  καὶ διὰ τοῦτ' αὖθιϲ τρίβεται ἰϲχυρῶϲ μετὰ τῶν χειρῶν ἕωϲ ἂν ἅπαν τὸ ἀχυρῶδεϲ ἀποτινάξηται πλὴν εἴ τιϲ αὐτὴν βούλεται ποιῆϲαι ῥυπτικωτέραν· τότε γὰρ μᾶλλον ἄμεινον  ϲὺν τῷ ὑμένι αὐτὴν καθεψεῖν.
ἡ δὲ ἕψηϲιϲ αὐτῆϲ γινέϲθω τόνδε τὸν τρόπον ἵνα πρότερον μὲν ἐπὶ πολὺ ἀναβράϲῃ ὕϲτερον δ' ἐπὶ μαλακοῦ πυρὸϲ ἄχρι πολλοῦ χυλωθῇ.
Οὕτω γὰρ ἑψομένη τὸ μὲν φυϲῶδεϲ ἀποτίθεται πᾶν ἐπικτᾶται δ' ὅϲαπερ αὐτῇ ἀγαθὰ ὁ Ἱπποκράτηϲ προϲμαρτυρεῖ.
τὸ γὰρ γλίϲχραϲμα αὐτῆϲ φηϲί λεῖον καὶ ϲυνεχὲϲ καὶ προϲηνέϲ ἐϲτι καὶ ὀλιϲθηρὸν καὶ πλαδαρὸν μετρίωϲ καὶ ἄδιψον καὶ εὐέκκριτον εἴ τι καὶ τούτου προϲδέοι καὶ οὔτε ϲτύψιν ἔχει οὔτε ἄραδον κακὸν οὔτ' ἀνοιδίϲκεται ἐν τῇ κοιλίᾳ· ἀνῴδηκε γὰρ ἐν τῇ ἑψήϲει ὃ πλεῖϲτον ἐπεφύκει διογκοῦϲθαι.
ὅτι μὲν οὖν οὐδὲν ἔχει κολλῶδεϲ καὶ ἐμπλαϲτικὸν ἡ πτιϲάνη καθάπερ πάντα τὰ γλίϲχρα πρόδηλον.
ῥύπτει γὰρ οὐ τὸν ῥύπον μόνον τοῦ ϲώματοϲ ἀλλὰ καὶ τὸν ἐν τῇ γαϲτρὶ φλεγματικὸν χυμὸν ἀποκαθαίρει πωϲ διδομένη.
ἡ δὲ πολλὴ ἕψηϲιϲ καὶ ἀκριβὴϲ ἕνωϲιϲ τῶν μιχθέντων τὴν φαινομένην ταύτην ἐργάζεται γλιϲχρότητα.
τοῦτο τοίνυν τὸ φαινόμενον αὐτῆϲ γλίϲχραϲμα οὐδεμίαν ἔχει τραχύτητα ἀλλὰ λεῖόν ἐϲτι πάντῃ καὶ ὁμαλὸν καὶ ἡνωμένον καὶ ϲυνεχέϲ· οὐδεμιᾶϲ γὰρ ϲτύψεωϲ μετέχον ἢ δριμύτητοϲ ἢ ὀξύτητοϲ ἐξ ὧν ἡ τραχύτηϲ γίνεται τὸ λεῖον ἐξ ἀνάγκηϲ ἔχει οὐ κατὰ τὴν ἁφὴν μόνον ἀλλ' ἤδη καὶ τὴν δύναμιν.
τὰ μὲν γὰρ ἄλλα γλίϲχρα ὥϲπερ τὸ ἔλαιον καὶ ἡ  ϲτύλη καὶ τὰ λοιπά ἁπτομένῳ ϲοι φανεῖται λεῖα καὶ ὁμαλῆ μηδὲν ἔχοντα ἐν ἑαυτοῖϲ ἀνώμαλον ὡϲ τὸ μὲν εἶναι λεπτόν τὸ δὲ παχύ ἢ διεϲπαϲμένον τε καὶ διῃρημένον ὡϲ διὰ τοῦτο τὸ κατὰ τὴν ἁφὴν λεῖον κεκτῆϲθαι κατὰ δὲ τὴν πρὸϲ ἄλλα τινὰ ἐνέργειάν τε καὶ δύναμιν οὐδαμῶϲ.
οὐ γὰρ διαβρέχει πάντα τὰ μόρια τοῦ ϲώματοϲ ὁμαλῶϲ τε καὶ ϲυνεχῶϲ ὧν ἂν προϲεγγίζῃ ἀλλὰ διίϲταται κατὰ τοῦτ' ἀπ' ἀλλήλων τὰ τῶν γλίϲχρων ἁπάντων μόρια χωρὶϲ τῆϲ πτιϲάνηϲ.
αὕτη γὰρ λεία τυγχάνουϲα κατὰ τὴν ἁφὴν καὶ ϲυνεχὴϲ καὶ ἀδιάϲπαϲτοϲ καὶ κατὰ τὴν δύναμιν τοιαύτη καθέϲτηκε κἀκεῖνα μὲν οὐδεμίαν ἔχουϲιν ἡδονὴν κατὰ τὴν γεῦϲιν αὕτη δὲ πρὸϲ τοῖϲ ἄλλοιϲ καὶ τὸ κατὰ τὴν γεῦϲιν  ἡδὺ καὶ προϲηνὲϲ κέκτηται καὶ μάλιϲτ' ἐπὶ τῶν νοϲούντων.
ἄρτοϲ δ' εἰ καὶ τῶν ἄλλων ὑπερέχει κατ' ἀρετήν ἀλλὰ καὶ οὗτοϲ ἀηδίαν ἔχει πολλήν κἂν ὕδατι διάβροχοϲ ᾖ ὡϲ δεόμενοϲ μαϲήϲεωϲ.
δεύτερον δὲ ἡ πτιϲάνη καὶ τοῦτο πλεονεκτεῖ τὸ μηδεμίαν ἐκ τῆϲ μαϲήϲεωϲ ἀηδίαν ἐμποιεῖν.
ἔχει μέντοι καὶ τὸ ὀλιϲθηρὸν καὶ μάλιϲθ' ὁ χυλὸϲ μηδὲν ἐμπεπλαϲμένον καταλιπὼν κατὰ τὴν δίοδον καθάπερ πάντα τὰ γλίϲχρα χωρὶϲ τῆϲ πτιϲάνηϲ.
αὕτη γὰρ ῥᾳδίωϲ διέρχεται εἰϲ τὰ κατὰ τὸν θώρακα μόρια διὰ τὸ ἐν αὐτῇ ῥυπτικόν ὥϲπερ καὶ πρὸϲ τὴν ὑποχώρηϲίν ἐϲτιν ἐπιτηδεία καὶ πρὸϲ τὴν ἀνάδοϲιν καὶ μάλιϲτα ἐφ' ὧν εἰϲ τὰ κυρτὰ τοῦ ἥπατοϲ οὐ διέρχεται εὐκόλωϲ τὰ λαμβανόμενα.
πλαδαρὸν δ' ἐϲτὶ μετρίωϲ ὅπερ ἐϲτὶν ὑγρὸν καὶ ἄδιψον.
καὶ τὸ μὲν ὑγρὸν ἔχει ἀπὸ τοῦ ὕδατοϲ πλὴν κεκλαϲμένον διὰ τὴν φύϲιν τῆϲ κριθῆϲ μετρίωϲ ξηραίνουϲαν· τὸ γὰρ ἐξ ἐναντίων ϲυγκείμενον δυνάμεων ἄλλην τινὰ φύϲιν ἐπίκτητον κτηϲάμενον τὰ ἄκρα ἐξέφυγε.
ἄδιψον δ' ὡϲ ὑγρόν· πλέον δὲ τοῦ ὕδατοϲ ἔχει τὸ ἄδιψον  εἰ καὶ κατὰ τὴν ὑγρότητα ἐλαττοῦται ὅτι καὶ τάχιον ἀναδίδοται καὶ ὅτι παραμένουϲαν αὐτὴν ἔχει τὴν ὑγρότητα διὰ τὴν γλιϲχρότητα καὶ πρὸϲ τούτοιϲ ὅτι καὶ ψυχρόν ἐϲτι.
διὰ ταῦτα καὶ τοῖϲ διακαέϲι πυρετοῖϲ ἁρμοδιωτάτη ὡϲ κατὰ πάντων αὐτοῖϲ ἐναντιουμένη ψύχουϲά τε καὶ ὑγραίνουϲα καὶ ῥύπτουϲα τοὺϲ ϲηπεδονώδειϲ χυμοὺϲ καὶ τροφὴν οὐκ ὀλίγην παρέχουϲα τῷ ϲώματι τοὺϲ δ' ἡμιϲαπεῖϲ ϲυμπέττουϲά τε καὶ εἰϲ χρηϲτὸν χυμὸν μεταβάλλουϲα.
ταῦτα δ' ἔχει πάντα μετὰ τοῦ μηδεμίαν ἔχειν ϲτύψιν ἢ τοῦ ϲτομάχου ἀνατροπήν.
ἡ μὲν γὰρ ϲτύψιϲ ὅϲον εἰϲ ῥῶϲιν τῆϲ γαϲτρὸϲ ἱκανή τοϲοῦτον εἰϲ τὸ παχῦναι τοὺϲ χυμοὺϲ ἐπιτήδειοϲ· ἡ δ' ὑγρότηϲ τὸ παχύνειν οὐκ ἔχουϲα τὸ εὐμετάτρεπτον ἔχει.
ἅπαν μέντοι πέφευγεν ἡ πτιϲάνη διὰ τὸ μηδὲν ἄμετρον ἔχειν ἑκάτερον.
ἀλλ' οὐδὲ θόρυβόν τινα ἢ ταραχὴν ἐν τῇ κοιλίᾳ ποιεῖ διὰ τὸ μηδεμίαν δύναμιν ἔχειν ἀπὸ δριμύτητοϲ ἢ πνεύματοϲ φυϲώδουϲ· καὶ τοῦτο γὰρ ἐν τῇ ἑψήϲει ἀποβάλλεται.
τὰ μὲν οὖν ἀγαθὰ τῆϲ πτιϲάνηϲ ἃ ἐκ τῆϲ χρηϲτῆϲ ἑψήϲεωϲ ἐκτήϲατο  ταῦτ' ἐϲτί.
καὶ κατὰ μικρὸν μὲν ὁ λόγοϲ ἐδίδαξε καὶ αὖθιϲ δὲ διὰ κεφαλαίων ἐρεῖ· λεῖα μέν ἐϲτιν αὐτῆϲ τὰ μόρια καὶ ὁμαλὰ καὶ ϲυνεχῆ καὶ ἡνωμένα ὡϲ μὴ τὸ μὲν αὐτῆϲ φαίνεϲθαι λεπτόν τὸ δὲ παχὺ ἢ ὅλωϲ ἀνώμαλον.
καὶ τοῦτο οὐ κατὰ τὴν ἁφὴν ἔχει μόνον ἀλλ' ἤδη καὶ κατὰ τὴν ἑαυτῆϲ ἐνέργειάν τε καὶ δύναμιν.
ἔϲτι δὲ καὶ κατὰ τὴν γεῦϲιν προϲηνήϲ τουτέϲτι μηδεμίαν ἔχουϲ' ἀηδίαν καὶ ὑγρὰ καὶ ἄδιψοϲ διὰ τὴν παροῦϲαν αὐτῇ γλιϲχρότητα.
τὸ δὲ λεῖον καὶ ὑγρὸν καὶ προϲηνὲϲ καὶ ϲτύψεωϲ ἀπήλλακται καὶ ἄλληϲ ἰϲχυρᾶϲ ποιότητοϲ.
ἐπὶ πᾶϲι δὲ τούτοιϲ καὶ ἄφυϲοϲ διὰ τὴν χρηϲτὴν ἕψηϲιν.
οὕτωϲ δ' ἔχουϲα τοῖϲ ὀξέϲι πυρετοῖϲ ὑπάρχει ἁρμοδία οὐ μόνον ὅτι κατὰ πάντα αὐτοῖϲ ἀντίκειται ἀλλ' ὅτι καὶ εὐπεπτοτάτη ἐϲτὶν καὶ ἀϲθενεϲτάτη κατὰ πᾶϲαν ποιότητα καὶ εὐανάδοτοϲ καὶ τοὺϲ μὲν ϲεϲηπόταϲ χυμοὺϲ καθαίρουϲα διὰ τὸ ῥυπτικόν τοὺϲ δὲ ἡμιϲαπεῖϲ ἔτι ϲυμπέττουϲα.
Πλὴν οὐχ ἁπλῶϲ δοτέον αὐτὴν ἐπὶ τῶν νοϲημάτων ἀλλὰ προϲδιοριϲμῶν δεῖται πολλῶν.
οὔτε γὰρ  ἐν τοῖϲ ἐπικινδύνωϲ ἔχουϲι διδόναι αὐτὴν προϲήκει οὔτε τοῖϲ φλεβοτομίαϲ ἢ καθάρϲεωϲ δεομένοιϲ ἢ κλυϲτῆρόϲ τινοϲ ἢ τοῖϲ πεπληρωμένοιϲ τῶν κατὰ γαϲτέρα περιττωμάτων ἢ τοῖϲ ὑπὸ ὀδύνηϲ ἐνοχλουμένοιϲ μεγάληϲ καὶ μηδαμῶϲ ἐνδιδούϲηϲ ταῖϲ ἰατρικαῖϲ πυρίαιϲ ἢ φλεβοτομίαιϲ ἢ καθάρϲεϲιν ἀλλ' οὐδὲ τοῖϲ ξηροτάτοιϲ νοϲήμαϲι προϲφέρειν αὐτὴν ἁρμόζει.
ϲυνεπιϲκέπτεϲθαι δὲ χρὴ καὶ τὸν καιρὸν καὶ τὸ ποϲὸν τῆϲ δόϲεωϲ καὶ τὸ ἔθοϲ τοῦ κάμνοντοϲ καὶ τὸ πότερον τὸν χυλὸν μόνον διδόναι προϲήκει ἢ καὶ τὴν πτιϲάνην αὐτὴν ἢ καὶ ἀμφότερα ἢ καὶ οὐδέτερα.
ὁ μὲν οὖν καιρόϲ ἐϲτι τοῦ ῥοφήματοϲ ὁπηνίκα διοριϲάμενοϲ μέλλειϲ αὐτὴν παραϲχεῖν ὁπότε τὸ ϲῶμα γέγονε διακείμενον ὁμαλῶϲ καὶ μὴ τὸ μὲν αὐτοῦ ἐϲτι θερμότερον τὸ δὲ ψυχρότερον· τοιοῦτον δ' ἐϲτί καθ' ὃν καιρὸν ἡ τοῦ νοϲήματοϲ παρακμή· μετὰ ταῦτα γὰρ ἡ τοῦ ϲώματοϲ ϲύμπαϲα θερμότηϲ ὁμαλῶϲ ἐπὶ πάντα τὰ μόρια διακέχυται.
τὸ δὲ πλῆθοϲ μὴ πολὺ ὑπάρχῃ κατ' ἀρχὴν μηδὲ ὑπέρπαχυ ϲφαλερὸν γάρ ἐϲτι καὶ αὐτῷ τῷ Ἱπποκράτει τὸ κατὰ  πολὺ καὶ ἀθρόωϲ πληροῦν κατὰ βραχὺ δὲ πλείω προϲτιθέϲθω καὶ πρὸϲ τὸ ἔθοϲ παραμετρείϲθω.
εἰ μὲν γὰρ ἅπαξ ἦν εἰθιϲμένοϲ διαιτᾶϲθαι πάρεχε καὶ αὐτὸϲ καθάπαξ τὸ πόμα εἰ δὲ δὶϲ τῆϲ ἡμέραϲ ἐτρέφετο διπλαϲίαζε καὶ αὐτὸϲ τὴν δόϲιν.
τὴν δὲ παραύξηϲιν καὶ τὴν προϲθήκην τοῦ ῥοφήματοϲ ἐπὶ μὲν τῶν ξηροτέρων νοϲημάτων οὐ χρὴ γίνεϲθαι.
δεῖται γὰρ τὰ τοιαῦτα προπομάτων ἰϲχυροτέρων ἢ κατὰ πτιϲάνην ἵνα πλέον ὑγρανθῇ.
ξηρὰ δὲ νοϲήματ' εἰϲὶ πλευρῖτιϲ καὶ περιπνευμονία καὶ ὅλωϲ τὰ κατὰ θώρακα ὅταν μηδὲν ἐξ αὐτῶν ἀναπτύηται τὰ δὲ καθ' ἧπαρ καὶ γαϲτέρα καὶ ἔντερα ὅταν μηδὲν ἐκκρίνηται ἢ ϲκληρὰ καὶ μὴ ἄξια λόγου καὶ πρὸϲ ἀνάγκην τὰ δὲ κατὰ τὰϲ ἀρτηρίαϲ τε καὶ φλέβαϲ ξηρότητι τῆϲ γλώττηϲ καὶ ἔξω τοῦ δέρματοϲ διαγινώϲκεται· οὕτωϲ δὲ καὶ τὰ ἐν τῇ κεφαλῇ πάθη μηδενὸϲ δι' ὑπερῴαϲ ἢ ῥινὸϲ ἐκκαθαιρομένου.
κατὰ τὸν αὐτὸν δὲ τρόπον κἀπὶ φλεγμονῆϲ καὶ ἕλκουϲ ξηρὰ τυγχάνουϲιν ἀφ' ὧν μηδὲν εἰϲ ἰχῶραϲ ἀποκρίνεται.
ἐπὶ δὲ τῶν τοιούτων νοϲημάτων οὐκ εὐθὺϲ προϲήκει ποιεῖϲθαι τὴν πτιϲάνην· οὔτε γὰρ ὑγραίνειν αὐτὰ δύναται ἅτε μὴ ἄγαν ὑγραίνουϲα τὰ πολλῆϲ καὶ ἰϲχυρᾶϲ δυνάμεωϲ ὑγραινούϲηϲ δεόμενα καὶ ἔτι τὴν ἀπὸ πληρώϲεωϲ βλάβην τοῖϲ ϲώμαϲι παρέχουϲα.
ἂν δὲ καὶ τὸ ϲῶμα ὑγρότερον ᾖ καὶ εἴ τι ἀπὸ τοῦ πνεύμονοϲ ἐκπτύεται τότε χρὴ ἐπαύξειν ἀεὶ καὶ προϲτιθέναι τὴν πόϲιν αὐτῆϲ· ὑγραίνουϲα γὰρ καὶ τέμνουϲα ὁμοίωϲ τὰ προϲόντα ἐν τῷ ϲώματι ὑγρὰ καὶ ῥῶϲιν τοῖϲ μορίοιϲ παρέχουϲα διὰ τὴν τροφὴν καθαρὸν ἀποτελεῖ ϲυντόμωϲ τὸ ζῷον τῆϲ ἐνοχλούϲηϲ κακοχυμίαϲ.
ϲυνελθόντων γὰρ ἀμφοτέρων ῥᾳδίωϲ ἐκκαθαίρεται τὰ μοχθηρὰ περιττώματα οὐδενὸϲ δὲ τῶν ἄλλων ὅϲα καὶ ὡϲ φάρμακον ἢ τροφὴ προϲφέρεται ἀμφότερα ταῦτα κεκτημένου ἀλλ' ἢ κατὰ τὸ λεπτύνειν ἐνδεόντωϲ καὶ ὑγραίνειν τὸ δὲ τρόφιμον ἔχοντοϲ καθάπερ ἄρτοϲ καὶ χόνδροϲ καὶ ᾠὰ καὶ ἰχθῦϲ ἢ τὸ μὲν τέμνειν ἔχοντοϲ τὸ δ' ὑγραίνειν τε καὶ τρέφειν οὐ προϲφέροντοϲ καθάπερ ὀξύμελι καὶ εἴ τι τοιοῦτον ἕτερον.
ταῦτα δὲ πάντα τὰ ἀγαθὰ ἥκουϲι τῇ πτιϲάνῃ.
ἀλλ' ὅμωϲ  οὐδεμίαν ὠφέλειαν προξενεῖ χωρὶϲ τῶν προϲηκόντων διοριϲμῶν προϲαγομένη ὅπου γε καὶ θανάτου μᾶλλον καθέϲτηκεν αἰτία  διδομένη.
τοῦ γὰρ κάμνοντοϲ κλυϲτῆροϲ διὰ τὴν τῶν περιττωμάτων πλεονεξίαν δεομένου ἢ φλεβοτομίαϲ διὰ περιουϲίαν αἵματοϲ καὶ τῆϲ ὀδύνηϲ μὴ ἐνδιδούϲηϲ  αἰτία θανάτου γέγονεν ἡ πτιϲάνη προϲφερομένη τάχα  καὶ αὐτὴ καὶ διπλαϲιάζουϲα τὸ πλῆθοϲ.
διὰ τοῦτο οὐ χρὴ παρέχειν αὐτὴν τῷ ὀξεῖ τινι πυρετῷ ἐνοχλουμένῳ  εἴτε ϲὺν ὀδύνῃ ἐϲτὶν εἴτε χωρὶϲ ὀδύνηϲ ὁ πυρετὸϲ ᾖ ἢ μετ' ὀλίγον τῆϲ τροφῆϲ ὁ ἄνθρωποϲ πυρέττειν ἤρξατο καὶ μήπω ὑπεχώρηϲεν.
οἱ αὐτοὶ δὲ διοριϲμοὶ οὐκ ἐπὶ τοῦ χυλοῦ μόνον ἀλλὰ καὶ αὐτῆϲ τῆϲ πτιϲάνηϲ.
οἷϲ δὴ χρήϲιμοϲ ἦν καὶ αὐτή οὐκ εὐθὺϲ διδόναι προϲήκει ἀλλὰ πρῶτον μὲν τὸν χυλὸν μόνον ἢ τὰ πλείονα μὲν τὸν χυλόν ὀλίγον δὲ τὴν πτιϲάνην εἶτα ἐπίϲηϲ ἀμφότερα εἶτα καὶ μόνην αὐτήν ἐπιϲτάμενον εἰϲ μὲν ῥῶϲιν καὶ θρέψιν τοῦ ϲώματοϲ μέγιϲτα ϲυντελεῖν τὴν πτιϲάνην εἰϲ δὲ τὸ εὐκατέργαϲτον καὶ εὔπεπτον καὶ εὐανάδοτον τὸν χυλόν.
ταῦτα δ' ὡϲ ἐν κεφαλαίῳ περὶ τῆϲ πτιϲάνηϲ εἰρήϲθω ἵν' ἔχῃϲ εἰδέναι τήν τ' εὔκρατον αὐτῆϲ χρῆϲιν καὶ τοὺϲ ἀναγκαίουϲ διοριϲμούϲ.
