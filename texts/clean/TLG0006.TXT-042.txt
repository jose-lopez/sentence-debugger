Ὦ γῆς παλαιὸν Ἄργος Ἰνάχου ῥοαί ὅθεν ποτ' ἄρας ναυσὶ χιλίαις Ἄρη ἐς γῆν ἔπλευσε Τρωιάδ' Ἀγαμέμνων ἄναξ.
κτείνας δὲ τὸν κρατοῦντ' ἐν Ἰλιάδι χθονὶ Πρίαμον ἑλών τε Δαρδάνου κλεινὴν πόλιν ἀφίκετ' ἐς τόδ' Ἄργος ὑψηλῶν δ' ἐπὶ ναῶν ἔθηκε σκῦλα πλεῖστα βαρβάρων.
κἀκεῖ μὲν εὐτύχησεν· ἐν δὲ δώμασιν θνήισκει γυναικὸς πρὸς Κλυταιμήστρας δόλωι καὶ τοῦ Θυέστου παιδὸς Αἰγίσθου χερί.
χὠ μὲν παλαιὰ σκῆπτρα Ταντάλου λιπὼν ὄλωλεν Αἴγισθος δὲ βασιλεύει χθονός ἄλοχον ἐκείνου Τυνδαρίδα κόρην ἔχων.
οὓς δ' ἐν δόμοισιν ἔλιφ' ὅτ' ἐς Τροίαν ἔπλει ἄρσενά τ' Ὀρέστην θῆλύ τ' Ἠλέκτρας θάλος τὸν μὲν πατρὸς γεραιὸς ἐκκλέπτει τροφεὺς μέλλοντ' Ὀρέστην χερὸς ὕπ' Αἰγίσθου θανεῖν Στροφίωι τ' ἔδωκε Φωκέων ἐς γῆν τρέφειν· ἢ δ' ἐν δόμοις ἔμεινεν Ἠλέκτρα πατρός ταύτην ἐπειδὴ θαλερὸς εἶχ' ἥβης χρόνος μνηστῆρες ἤιτουν Ἑλλάδος πρῶτοι χθονός.
δείσας δὲ μή τωι παῖδ' ἀριστέων τέκοι Ἀγαμέμνονος ποινάτορ' εἶχεν ἐν δόμοις Αἴγισθος οὐδ' ἥρμοζε νυμφίωι τινί.
ἐπεὶ δὲ καὶ τοῦτ' ἦν φόβου πολλοῦ πλέων μή τωι λαθραίως τέκνα γενναίωι τέκοι κτανεῖν σφε βουλεύσαντος ὠμόφρων ὅμως μήτηρ νιν ἐξέσωσεν Αἰγίσθου χερός.
ἐς μὲν γὰρ ἄνδρα σκῆψιν εἶχ' ὀλωλότα παίδων δ' ἔδεισε μὴ φθονηθείη φόνωι.
ἐκ τῶνδε δὴ τοιόνδ' ἐμηχανήσατο Αἴγισθος· ὃς μὲν γῆς ἀπηλλάχθη φυγὰς Ἀγαμέμνονος παῖς χρυσὸν εἶφ' ὃς ἂν κτάνηι ἡμῖν δὲ δὴ δίδωσιν Ἠλέκτραν ἔχειν δάμαρτα πατέρων μὲν Μυκηναίων ἄπο γεγῶσιν οὐ δὴ τοῦτό γ' ἐξελέγχομαι· λαμπροὶ γὰρ ἐς γένος γε χρημάτων δὲ δὴ πένητες ἔνθεν ηὑγένει' ἀπόλλυται ὡς ἀσθενεῖ δοὺς ἀσθενῆ λάβοι φόβον.
εἰ γάρ νιν ἔσχεν ἀξίωμ' ἔχων ἀνήρ εὕδοντ' ἂν ἐξήγειρε τὸν Ἀγαμέμνονος φόνον δίκη τ' ἂν ἦλθεν Αἰγίσθωι τότε.
ἣν οὔποθ' ἁνὴρ ὅδε  ἤισχυν' ἐν εὐνῆι· παρθένος δ' ἔτ' ἐστὶ δή.
αἰσχύνομαι γὰρ ὀλβίων ἀνδρῶν τέκνα λαβὼν ὑβρίζειν οὐ κατάξιος γεγώς.
στένω δὲ τὸν λόγοισι κηδεύοντ' ἐμοὶ ἄθλιον Ὀρέστην εἴ ποτ' εἰς Ἄργος μολὼν γάμους ἀδελφῆς δυστυχεῖς ἐσόψεται.
ὅστις δέ μ' εἶναί φησι μῶρον εἰ λαβὼν νέαν ἐς οἴκους παρθένον μὴ θιγγάνω γνώμης πονηροῖς κανόσιν ἀναμετρούμενος τὸ σῶφρον ἴστω καὐτὸς αὖ τοιοῦτος ὤν.
ὦ νὺξ μέλαινα χρυσέων ἄστρων τροφέ ἐν ἧι τόδ' ἄγγος τῶιδ' ἐφεδρεῦον κάραι φέρουσα πηγὰς ποταμίας μετέρχομαι γόους τ' ἀφίημ' αἰθέρ' ἐς μέγαν πατρί οὐ δή τι χρείας ἐς τοσόνδ' ἀφιγμένη ἀλλ' ὡς ὕβριν δείξωμεν Αἰγίσθου θεοῖς.
ἡ γὰρ πανώλης Τυνδαρίς μήτηρ ἐμή ἐξέβαλέ μ' οἴκων χάριτα τιθεμένη πόσει· τεκοῦσα δ' ἄλλους παῖδας Αἰγίσθωι πάρα πάρεργ' Ὀρέστην κἀμὲ ποιεῖται δόμων.
μεγάλη δὲ θνητοῖς μοῖρα συμφορᾶς κακῆς ἰατρὸν εὑρεῖν ὡς ἐγὼ σὲ λαμβάνω.
δεῖ δή με κἀκέλευστον εἰς ὅσον σθένω μόχθου 'πικουφίζουσαν ὡς ῥᾶιον φέρηις συνεκκομίζειν σοι πόνους.
ἅλις δ' ἔχεις τἄξωθεν ἔργα· τἀν δόμοις δ' ἡμᾶς χρεὼν ἐξευτρεπίζειν.
εἰσιόντι δ' ἐργάτηι θύραθεν ἡδὺ τἄνδον εὑρίσκειν καλῶς.
εἴ τοι δοκεῖ σοι στεῖχε· καὶ γὰρ οὐ πρόσω πηγαὶ μελάθρων τῶνδ'.
ἐγὼ δ' ἅμ' ἡμέραι βοῦς εἰς ἀρούρας ἐσβαλὼν σπερῶ γύας.
ἀργὸς γὰρ οὐδεὶς θεοὺς ἔχων ἀνὰ στόμα βίον δύναιτ' ἂν ξυλλέγειν ἄνευ πόνου.
Πυλάδη σὲ γὰρ δὴ πρῶτον ἀνθρώπων ἐγὼ πιστὸν νομίζω καὶ φίλον ξένον τ' ἐμοί· μόνος δ' Ὀρέστην τόνδ' ἐθαύμαζες φίλων πράσσονθ' ἃ πράσσω δείν' ὑπ' Αἰγίσθου παθών ὅς μου κατέκτα πατέρα χἠ πανώλεθρος μήτηρ.
ἀφῖγμαι δ' ἐκ θεοῦ μυστηρίων Ἀργεῖον οὖδας οὐδενὸς ξυνειδότος φόνον φονεῦσι πατρὸς ἀλλάξων ἐμοῦ.
νυκτὸς δὲ τῆσδε πρὸς τάφον μολὼν πατρὸς δάκρυά τ' ἔδωκα καὶ κόμης ἀπηρξάμην πυρᾶι τ' ἐπέσφαξ' αἶμα μηλείου φόνου λαθὼν τυράννους οἳ κρατοῦσι τῆσδε γῆς.
καὶ τειχέων μὲν ἐντὸς οὐ βαίνω πόδα δυοῖν δ' ἅμιλλαν ξυντιθεὶς ἀφικόμην πρὸς τέρμονας γῆς τῆσδ' ἵν' ἐκβάλω πόδα ἄλλην ἐπ' αἶαν εἴ μέ τις γνοίη σκοπῶν ζητῶν τ' ἀδελφήν  ὡς συγγένωμαι καὶ φόνου συνεργάτιν λαβὼν τά γ' εἴσω τειχέων σαφῶς μάθω.
νῦν οὖν ἕω γὰρ λευκὸν ὄμμ' ἀναίρεται ἔξω τρίβου τοῦδ' ἴχνος ἀλλαξώμεθα.
ἢ γάρ τις ἀροτὴρ ἤ τις οἰκέτις γυνὴ φανήσεται νῶιν ἥντιν' ἱστορήσομεν εἰ τούσδε ναίει σύγγονος τόπους ἐμή.
ἀλλ' εἰσορῶ γὰρ τήνδε πρόσπολόν τινα πηγαῖον ἄχθος ἐν κεκαρμένωι κάραι φέρουσαν ἑζώμεσθα κἀκπυθώμεθα δούλης γυναικός ἤν τι δεξώμεσθ' ἔπος ἐφ' οἷσι Πυλάδη τήνδ' ἀφίγμεθα χθόνα.
σύντειν'  ποδὸς ὁρμάν· ὤ ἔμβα ἔμβα κατακλαίουσα.
ἰώ μοί μοι.
ἐγενόμαν Ἀγαμέμνονος καί μ' ἔτικτε Κλυταιμήστρα στυγνὰ Τυνδάρεω κόρα κικλήσκουσι δέ μ' ἀθλίαν Ἠλέκτραν πολιῆται.
φεῦ φεῦ σχετλίων πόνων καὶ στυγερᾶς ζόας.
ὦ πάτερ σὺ δ' ἐν Ἀίδα κεῖσαι σᾶς ἀλόχου σφαγαῖς Αἰγίσθου τ' Ἀγάμεμνον.
ἴθι τὸν αὐτὸν ἔγειρε γόον ἄναγε πολύδακρυν ἁδονάν.
σύντειν'  ποδὸς ὁρμάν· ὤ ἔμβα ἔμβα κατακλαίουσα.
ἰώ μοί μοι.
θὲς τόδε τεῦχος ἐμᾶς ἀπὸ κρατὸς ἑλοῦς' ἵνα πατρὶ γόους νυχίους ἐπορθοβοάσω· ἰαχὰν ἀοιδὰν μέλος Ἀίδα πάτερ σοὶ κατὰ γᾶς ἐνέπω γόους οἷς ἀεὶ τὸ κατ' ἦμαρ λείβομαι κατὰ μὲν φίλαν ὄνυχι τεμνομένα δέραν χέρα τε κρᾶτ' ἔπι κούριμον τιθεμένα θανάτωι σῶι.
ἒ ἔ δρύπτε κάρα· οἷα δέ τις κύκνος ἀχέτας ποταμίοις παρὰ χεύμασιν πατέρα φίλτατον καλεῖ ὀλόμενον δολίοις βρόχων ἕρκεσιν ὣς σὲ τὸν ἄθλιον πάτερ ἐγὼ κατακλαίομαι λουτρὰ πανύσταθ' ὑδρανάμενον χροῒ κοίται ἐν οἰκτροτάται θανάτου.
ἰώ μοι ἰώ μοι πικρᾶς μὲν πελέκεως τομᾶς σᾶς πάτερ πικρᾶς δ' ἐκ Τροίας ὅδου βουλᾶς.
οὐ μίτραισι γυνά σε δέξατ' οὐδ' ἐπὶ στεφάνοις ξίφεσι δ' ἀμφιτόμοις λυγρὰν Αἰγίσθου λώβαν θεμένα δόλιον ἔσχεν ἀκοίταν.
Ἀγαμέμνονος ὦ κόρα ἤλυθον Ἠλέκτρα ποτὶ σὰν ἀγρότειραν αὐλάν.
ἔμολέ τις ἔμολεν γαλακτοπότας ἀνὴρ Μυκηναῖος οὐριβάτας· ἀγγέλλει δ' ὅτι νῦν τριταίαν καρύσσουσιν θυσίαν Ἀργεῖοι πᾶσαι δὲ παρ' Ἥραν μέλλουσιν παρθενικαὶ στείχειν.
οὐκ ἐπ' ἀγλαΐαις φίλαι θυμὸν οὐδ' ἐπὶ χρυσέοις ὅρμοις ἐκπεπόταμαι τάλαιν' οὐδ' ἱστᾶσα χοροὺς Ἀργείαις ἅμα νύμφαις εἱλικτὸν κρούσω πόδ' ἐμόν.
δάκρυσι νυχεύω δακρύων δέ μοι μέλει δειλαίαι τὸ κατ' ἦμαρ.
σκέψαι μου πιναρὰν κόμαν καὶ τρύχη τάδ' ἐμῶν πέπλων εἰ πρέποντ' Ἀγαμέμνονος κούραι τᾶι βασιλείαι τᾶι Τροίαι θ' ἃ 'μοῦ πατέρος μέμναταί ποθ' ἁλοῦσα.
μεγάλα θεός· ἀλλ' ἴθι καὶ παρ' ἐμοῦ χρῆσαι πολύπηνα φάρεα δῦναι χρύσεά τε χάρισιν προσθήματ' ἀγλαΐας.
οὐδεὶς θεῶν ἐνοπᾶς κλύει τᾶς δυσδαίμονος οὐ παλαιῶν πατρὸς σφαγιασμῶν.
οἴμοι τοῦ καταφθιμένου τοῦ τε ζῶντος ἀλάτα ὅς που γᾶν ἄλλαν κατέχει μέλεος ἀλαίνων ποτὶ θῆσσαν ἑστίαν τοῦ κλεινοῦ πατρὸς ἐκφύς.
αὐτὰ δ' ἐν χερνῆσι δόμοις ναίω ψυχὰν τακομένα δωμάτων φυγὰς πατρίων οὐρείας ἀν' ἐρίπνας.
μάτηρ δ' ἐν λέκτροις φονίοις ἄλλωι σύγγαμος οἰκεῖ.
πολλῶν κακῶν Ἕλλησιν αἰτίαν ἔχει σῆς μητρὸς Ἑλένη σύγγονος δόμοις τε σοῖς.
οἴμοι· γυναῖκες ἐξέβην θρηνημάτων.
ξένοι τινὲς παρ' οἶκον οἵδ' ἐφεστίους εὐνὰς ἔχοντες ἐξανίστανται λόχου· φυγῆι σὺ μὲν κατ' οἶμον ἐς δόμους δ' ἐγὼ φῶτας κακούργους ἐξαλύξωμεν ποδί.
μέν' ὦ τάλαινα· μὴ τρέσηις ἐμὴν χέρα.
ὦ Φοῖβ' Ἄπολλον προσπίτνω σε μὴ θανεῖν.
ἄλλους κτάνοιμι μᾶλλον ἐχθίους σέθεν.
ἄπελθε μὴ ψαῦ' ὧν σε μὴ ψαύειν χρεών.
οὐκ ἔσθ' ὅτου θίγοιμ' ἂν ἐνδικώτερον.
ἕστηκα· πάντως δ' εἰμὶ σή· κρείσσων γὰρ εἶ.
ἥκω φέρων σοι σοῦ κασιγνήτου λόγους.
εὐδαιμονοίης μισθὸν ἡδίστων λόγων.
κοινῆι δίδωμι τοῦτο νῶιν ἀμφοῖν ἔχειν.
οὔ που σπανίζων τοῦ καθ' ἡμέραν βίου;  ἔχει μέν ἀσθενὴς δὲ δὴ φεύγων ἀνήρ.
οὔκουν ὁρᾶις μου πρῶτον ὡς ξηρὸν δέμας;  λύπαις γε συντετηκός ὥστε με στένειν.
καὶ κρᾶτα πλόκαμόν τ' ἐσκυθισμένον ξυρῶι.
δάκνει ς' ἀδελφὸς ὅ τε θανὼν ἴσως πατήρ.
ἐκ τοῦ δὲ ναίεις ἐνθάδ' ἄστεως ἑκάς;  ἐγημάμεσθ' ὦ ξεῖνε θανάσιμον γάμον.
ὤιμωξ' ἀδελφὸν σόν.
εἴφ' ὡς ἀκούσας σῶι κασιγνήτωι λέγω.
ἐν τοῖσδ' ἐκείνου τηλορὸς ναίω δόμοις.
σκαφεύς τις ἢ βουφορβὸς ἄξιος δόμων.
πένης ἀνὴρ γενναῖος ἔς τ' ἔμ' εὐσεβής.
ἅγνευμ' ἔχων τι θεῖον ἤ ς' ἀπαξιῶν;  γονέας ὑβρίζειν τοὺς ἐμοὺς οὐκ ἠξίου.
ξυνῆκ'· Ὀρέστηι μή ποτ' ἐκτείσηι δίκην.
τοῦτ' αὐτὸ ταρβῶν· πρὸς δὲ καὶ σώφρων ἔφυ.
φεῦ· γενναῖον ἄνδρ' ἔλεξας εὖ τε δραστέον.
εἰ δή ποθ' ἥξει γ' ἐς δόμους ὁ νῦν ἀπών.
τίνος δέ ς' οὕνεχ' ὕβρις' Αἴγισθος τάδε;  τεκεῖν μ' ἐβούλετ' ἀσθενῆ τοιῶιδε δούς.
οἶδεν δέ ς' οὖσαν παρθένον μητρὸς πόσις;  οὐκ οἶδε· σιγῆι τοῦθ' ὑφαιρούμεσθά νιν.
τί δῆτ' Ὀρέστης πρὸς τάδ' Ἄργος ἢν μόληι;  ἤρου τόδ'; αἰσχρόν γ' εἶπας· οὐ γὰρ νῦν ἀκμή;  ἐλθὼν δὲ δὴ πῶς φονέας ἂν κτάνοι πατρός;  τολμῶν ὑπ' ἐχθρῶν οἷ' ἐτολμήθη πατήρ.
λέγω τάδ' αὐτῶι καὶ βέβαια τἀπὸ σοῦ;  θάνοιμι μητρὸς αἷμ' ἐπισφάξας' ἐμῆς.
φεῦ· εἴθ' ἦν Ὀρέστης πλησίον κλύων τάδε.
ἀλλ' ὦ ξέν' οὐ γνοίην ἂν εἰσιδοῦσά νιν.
νέα γάρ οὐδὲν θαῦμ' ἀπεζεύχθης νέου.
εἷς ἂν μόνος νιν τῶν ἐμῶν γνοίη φίλων.
ὁ κατθανὼν δὲ σὸς πατὴρ τύμβου κυρεῖ;  ἔκυρσεν ὡς ἔκυρσεν ἐκβληθεὶς δόμων.
οἴμοι τόδ' οἷον εἶπας· αἴσθησις γὰρ οὖν καὶ τῶν θυραίων πημάτων δάκνει βροτούς.
λέξον δ' ἵν' εἰδὼς σῶι κασιγνήτωι φέρω λόγους ἀτερπεῖς ἀλλ' ἀναγκαίους κλύειν.
ἔνεστι δ' οἶκτος ἀμαθίαι μὲν οὐδαμοῦ σοφοῖσι δ' ἀνδρῶν· καὶ γὰρ οὐδ' ἀζήμιον γνώμην ἐνεῖναι τοῖς σοφοῖς λίαν σοφήν.
κἀγὼ τὸν αὐτὸν τῶιδ' ἔρον ψυχῆς ἔχω.
πρόσω γὰρ ἄστεως οὖσα τἀν πόλει κακὰ οὐκ οἶδα νῦν δὲ βούλομαι κἀγὼ μαθεῖν.
λέγοιμ' ἄν εἰ χρή  τύχας βαρείας τὰς ἐμὰς κἀμοῦ πατρός.
ἐπεὶ δὲ κινεῖς μῦθον ἱκετεύω ξένε ἄγγελλ' Ὀρέστηι τἀμὰ κἀκείνου κακά πρῶτον μὲν οἵοις ἐν πέπλοις αὐλίζομαι πίνωι θ' ὅσωι βέβριθ' ὑπὸ στέγαισί τε οἵαισι ναίω βασιλικῶν ἐκ δωμάτων αὐτὴ μὲν ἐκμοχθοῦσα κερκίσιν πέπλους ἢ γυμνὸν ἕξω σῶμα καὶ στερήσομαι                                 αὐτὴ δὲ πηγὰς ποταμίους φορουμένη.
ἀνέορτος ἱερῶν καὶ χορῶν τητωμένη ἀναίνομαι γυναῖκας οὖσα παρθένος αἰσχύνομαι δὲ Κάστορ' ὃς πρὶν ἐς θεοὺς ἐλθεῖν ἔμ' ἐμνήστευεν οὖσαν ἐγγενῆ.
μήτηρ δ' ἐμὴ Φρυγίοισιν ἐν σκυλεύμασιν θρόνωι κάθηται πρὸς δ' ἕδραισιν Ἀσίδες δμωαὶ στατίζους' ἃς ἔπερς' ἐμὸς πατήρ Ἰδαῖα φάρη χρυσέαις ἐζευγμέναι πόρπαισιν.
αἷμα δ' ἔτι πατρὸς κατὰ στέγας μέλαν σέσηπεν ὃς δ' ἐκεῖνον ἔκτανεν ἐς ταὐτὰ βαίνων ἅρματ' ἐκφοιτᾶι πατρί καὶ σκῆπτρ' ἐν οἷς Ἕλλησιν ἐστρατηλάτει μιαιφόνοισι χερσὶ γαυροῦται λαβών.
Ἀγαμέμνονος δὲ τύμβος ἠτιμασμένος οὔπω χοάς ποτ' οὐδὲ κλῶνα μυρσίνης ἔλαβε πυρὰ δὲ χέρσος ἀγλαϊσμάτων.
ἀλλ' ὦ ξέν' ἱκετεύω ς' ἀπάγγειλον τάδε.
πολλοὶ δ' ἐπιστέλλουσιν ἑρμηνεὺς δ' ἐγώ αἱ χεῖρες ἡ γλῶσς' ἡ ταλαίπωρός τε φρὴν κάρα τ' ἐμὸν ξυρῆκες ὅ τ' ἐκεῖνον τεκών.
αἰσχρὸν γάρ εἰ πατὴρ μὲν ἐξεῖλεν Φρύγας ὁ δ' ἄνδρ' ἕν' εἷς ὢν οὐ δυνήσεται κτανεῖν νέος πεφυκὼς κἀξ ἀμείνονος πατρός.
καὶ μὴν δέδορκα τόνδε σὸν λέγω πόσιν λήξαντα μόχθου πρὸς δόμους ὁρμώμενον.
ὦ φίλτατ' εἰς ὕποπτα μὴ μόληις ἐμοί· τὸν ὄντα δ' εἴσηι μῦθον· οἵδε γὰρ ξένοι ἥκους' Ὀρέστου πρὸς ἐμὲ κήρυκες λόγων.
ἀλλ' ὦ ξένοι σύγγνωτε τοῖς εἰρημένοις.
ἦ καί τι πατρὸς σῶν τε μέμνηται κακῶν;  ἐν ἐλπίσιν ταῦτ'· ἀσθενὴς φεύγων ἀνήρ.
οὔκουν τὰ μὲν λεύσσουσι τὰ δὲ σύ που λέγεις;  ἴσασιν οὐδὲν τῶνδ' ἔχουσιν ἐνδεές.
αἴρεσθ' ὀπαδοί τῶνδ' ἔσω τεύχη δόμων.
καὶ μηδὲν ἀντείπητε παρὰ φίλου φίλοι μολόντες ἀνδρός· καὶ γὰρ εἰ πένης ἔφυν οὔτοι τό γ' ἦθος δυσγενὲς παρέξομαι.
φεῦ· οὐκ ἔστ' ἀκριβὲς οὐδὲν εἰς εὐανδρίαν· ἔχουσι γὰρ ταραγμὸν αἱ φύσεις βροτῶν.
ἤδη γὰρ εἶδον ἄνδρα γενναίου πατρὸς τὸ μηδὲν ὄντα χρηστὰ δ' ἐκ κακῶν τέκνα λιμόν τ' ἐν ἀνδρὸς πλουσίου φρονήματι γνώμην δὲ μεγάλην ἐν πένητι σώματι.
ἢ τοῖς ἔχουσι μηδέν; ἀλλ' ἔχει νόσον πενία διδάσκει δ' ἄνδρα τῆι χρείαι κακόν.
οὗτος γὰρ ἁνὴρ οὔτ' ἐν Ἀργείοις μέγας οὔτ' αὖ δοκήσει δωμάτων ὠγκωμένος ἐν τοῖς δὲ πολλοῖς ὤν ἄριστος ηὑρέθη.
οὐδὲ γὰρ δόρυ μᾶλλον βραχίων σθεναρὸς ἀσθενοῦς μένει· ἐν τῆι φύσει δὲ τοῦτο κἀν εὐψυχίαι.
ἀλλ' ἄξιος γὰρ ὅ τε παρὼν ὅ τ' οὐ παρὼν Ἀγαμέμνονος παῖς οὗπερ οὕνεχ' ἥκομεν δεξώμεθ' οἴκων καταλύσεις.
χωρεῖν χρεών δμῶες δόμων τῶνδ' ἐντός.
ὡς ἐμοὶ πένης εἴη πρόθυμος πλουσίου μᾶλλον ξένος.
αἰνῶ μὲν οὖν τοῦδ' ἀνδρὸς ἐσδοχὰς δόμων ἐβουλόμην δ' ἂν εἰ κασίγνητός με σὸς ἐς εὐτυχοῦντας ἦγεν εὐτυχῶν δόμους.
ἴσως δ' ἂν ἔλθοι· Λοξίου γὰρ ἔμπεδοι χρησμοί βροτῶν δὲ μαντικὴν χαίρειν ἐῶ.
νῦν ἢ πάροιθε μᾶλλον Ἠλέκτρα χαρᾶι θερμαινόμεσθα καρδίαν· ἴσως γὰρ ἂν μόλις προβαίνους' ἡ τύχη σταίη καλῶς.
ἡσθήσεταί τοι καὶ προσεύξεται θεοῖς ζῶντ' εἰσακούσας παῖδ' ὃν ἐκσώιζει ποτέ.
οὐ γὰρ πατρώιων ἐκ δόμων μητρὸς πάρα λάβοιμεν ἄν τι· πικρὰ δ' ἀγγείλαιμεν ἄν εἰ ζῶντ' Ὀρέστην ἡ τάλαιν' αἴσθοιτ' ἔτι.
ἀλλ' εἰ δοκεῖ σοι τούσδ' ἀπαγγελῶ λόγους γέροντι· χώρει δ' ἐς δόμους ὅσον τάχος καὶ τἄνδον ἐξάρτυε.
πολλά τοι γυνὴ χρήιζους' ἂν εὕροι δαιτὶ προσφορήματα.
ἔστιν δὲ δὴ τοσαῦτά γ' ἐν δόμοις ἔτι ὥσθ' ἕν γ' ἐπ' ἦμαρ τούσδε πληρῶσαι βορᾶς.
ἐν τοῖς τοιούτοις δ' ἡνίκ' ἂν γνώμη πέσηι σκοπῶ τὰ χρήμαθ' ὡς ἔχει μέγα σθένος ξένοις τε δοῦναι σῶμά τ' ἐς νόσους πεσὸν δαπάναισι σῶσαι· τῆς δ' ἐφ' ἡμέραν βορᾶς ἐς σμικρὸν ἥκει· πᾶς γὰρ ἐμπλησθεὶς ἀνὴρ ὁ πλούσιός τε χὠ πένης ἴσον φέρει.
κλειναὶ νᾶες αἵ ποτ' ἔβατε Τροίαν τοῖς ἀμετρήτοις ἐρετμοῖς πέμπουσαι χορεύματα Νηρήιδων ἵν' ὁ φίλαυλος ἔπαλλε δελφὶς πρώιραις κυανεμβόλοισιν εἱλισσόμενος πορεύων τὸν τᾶς Θέτιδος κοῦφον ἅλμα ποδῶν Ἀχιλῆ σὺν Ἀγαμέμνονι Τρωίας ἐπὶ Σιμουντίδας ἀκτάς.
Νηρῆιδες δ' Εὐβοῖδας ἄκρας λιποῦσαι μόχθους ἀσπιστὰς ἀκμόνων Ἡφαίστου χρυσέων ἔφερον τευχέων ἀνά τε Πήλιον ἀνά τ' ἐρυμνᾶς Ὄσσας ἱερὰς νάπας Νυμφαίας σκοπιὰς κόρας μάτευς' ἔνθα πατὴρ ἱππότας τρέφεν Ἑλλάδι φῶς Θέτιδος εἰναλίας γόνον ταχύπορον πόδ' Ἀτρείδαις.
Ἰλιόθεν δ' ἔκλυόν τινος ἐν λιμέσιν Ναυπλίοις βεβῶτος τᾶς σᾶς ὦ Θέτιδος παῖ κλεινᾶς ἀσπίδος ἐν κύκλωι τοιάδε σήματα δείματα Φρύγια τετύχθαι· περιδρόμωι μὲν ἴτυος ἕδραι Περσέα λαιμοτόμαν ὑπὲρ ἁλὸς ποτανοῖσι πεδίλοις κορυφὰν Γοργόνος ἴσχειν Διὸς ἀγγέλωι σὺν Ἑρμᾶι τῶι Μαίας ἀγροτῆρι κούρωι ἐν δὲ μέσωι κατέλαμπε σάκει φαέθων κύκλος ἁλίοιο ἵπποις ἂμ πτεροέσσαις ἄστρων τ' αἰθέριοι χοροί Πλειάδες Ὑάδες Ἕκτορος ὄμμασι τροπαῖοι· ἐπὶ δὲ χρυσοτύπωι κράνει Σφίγγες ὄνυξιν ἀοίδιμον ἄγραν φέρουσαι· περιπλεύρωι δὲ κύτει πύρπνοος ἔσπευδε δρόμωι λέαινα χαλαῖς Πειρηναῖον ὁρῶσα πῶλον.
ἄορι δ' ἐν φονίωι τετραβάμονες ἵπποι ἔπαλλον κελαινὰ δ' ἀμφὶ νῶθ' ἵετο κόνις.
τοιῶνδ' ἄνακτα δοριπόνων ἔκανεν ἀνδρῶν Τυνδαρί σὰ λέχεα κακόφρον κόρα.
τοιγάρ σοί ποτ' οὐρανίδαι πέμψουσιν θανάτου δίκαν.
ἔτ' ἔτι φόνιον ὑπὸ δέραν ὄψομαι αἷμα χυθὲν σιδάρωι.
ὅμως δὲ πρός γε τοὺς φίλους ἐξελκτέον διπλῆν ἄκανθαν καὶ παλίρροπον γόνυ.
ὦ θύγατερ  ἥκω φέρων σοι τῶν ἐμῶν βοσκημάτων ποίμνης νεογνὸν θρέμμ' ὑποσπάσας τόδε στεφάνους τε τευχέων τ' ἐξελὼν τυρεύματα πολιόν τε θησαύρισμα Διονύσου τόδε ὀσμῆι κατῆρες σμικρὸν ἀλλ' ἐπεσβαλεῖν ἡδὺ σκύφον τοῦδ' ἀσθενεστέρωι ποτῶι.
ἴτω φέρων τις τοῖς ξένοις τάδ' ἐς δόμους.
ἐγὼ δὲ τρύχει τῶιδ' ἐμῶν πέπλων κόρας δακρύοισι τέγξας ἐξομόρξασθαι θέλω.
πυρᾶς δ' ἔπ' αὐτῆς οἶν μελάγχιμον πόκωι σφάγιον ἐσεῖδον αἷμά τ' οὐ πάλαι χυθὲν ξανθῆς τε χαίτης βοστρύχους κεκαρμένους.
κἀθαύμας' ὦ παῖ τίς ποτ' ἀνθρώπων ἔτλη πρὸς τύμβον ἐλθεῖν· οὐ γὰρ Ἀργείων γέ τις.
ἀλλ' ἦλθ' ἴσως που σὸς κασίγνητος λάθραι μολὼν δ' ἐθαύμας' ἄθλιον τύμβον πατρός.
σκέψαι δὲ χαίτην προστιθεῖσα σῆι κόμηι εἰ χρῶμα ταὐτὸν κουρίμης ἔσται τριχός· φιλεῖ γάρ αἷμα ταὐτὸν οἷς ἂν ἦι πατρός τὰ πόλλ' ὅμοια σώματος πεφυκέναι.
οὐκ ἄξι' ἀνδρός ὦ γέρον σοφοῦ λέγεις εἰ κρυπτὸν ἐς γῆν τήνδ' ἂν Αἰγίσθου φόβωι δοκεῖς ἀδελφὸν τὸν ἐμὸν εὐθαρσῆ μολεῖν.
πολλοῖς δ' ἂν εὕροις βοστρύχους ὁμοπτέρους καὶ μὴ γεγῶσιν αἵματος ταὐτοῦ γέρον.
σὺ δ' εἰς ἴχνος βᾶς' ἀρβύλης σκέψαι βάσιν εἰ σύμμετρος σῶι ποδὶ γενήσεται τέκνον.
οὐκ ἔστιν εἰ καὶ γῆν κασίγνητος μολὼν                                      κερκίδος ὅτωι γνοίης ἂν ἐξύφασμα σῆς ἐν ὧι ποτ' αὐτὸν ἐξέκλεψα μὴ θανεῖν;  οὐκ οἶσθ' Ὀρέστης ἡνίκ' ἐκπίπτει χθονός νέαν μ' ἔτ' οὖσαν; εἰ δὲ κἄκρεκον πέπλους πῶς ἂν τότ' ὢν παῖς ταὐτὰ νῦν ἔχοι φάρη εἰ μὴ ξυναύξοινθ' οἱ πέπλοι τῶι σώματι; ἀλλ' ἤ τις αὐτοῦ τάφον ἐποικτίρας ξένος ἐκείρατ' ἢ τῆσδε σκοποὺς λαβὼν χθονός.
οἵδ' ἐκ δόμων βαίνουσι λαιψηρῶι ποδί.
ἀλλ' εὐγενεῖς μέν ἐν δὲ κιβδήλωι τόδε· πολλοὶ γὰρ ὄντες εὐγενεῖς εἰσιν κακοί.
ὅμως δὲ χαίρειν τοὺς ξένους προσεννέπω.
χαῖρ' ὦ γεραιέ.
τί φήις; ὅδ' ὃς σὸν ἐξέκλεψε σύγγονον;  ὅδ' ἔσθ' ὁ σώσας κεῖνον εἴπερ ἔστ' ἔτι.
φίλου γε φωτός.
ὦ πότνι' εὔχου θύγατερ Ἠλέκτρα θεοῖς.
ἰδού· καλῶ θεούς.
πάλαι δέδορκα· μὴ σύ γ' οὐκέτ' εὖ φρονεῖς;  οὐκ εὖ φρονῶ 'γὼ σὸν κασίγνητον βλέπων;  πῶς εἶπας ὦ γεραί' ἀνέλπιστον λόγον;  ὁρᾶν Ὀρέστην τόνδε τὸν Ἀγαμέμνονος.
πῶς φήις; ὁρῶ μὲν πτώματος τεκμήριον.
ὦ χρόνωι φανείς ἔχω ς' ἀέλπτως  κἀξ ἐμοῦ γ' ἔχηι χρόνωι.
οὐδέποτε δόξας'.
οὐδ' ἐγὼ γὰρ ἤλπισα.
ἢν δ' ἀνσπάσωμαί γ' ὃν μετέρχομαι βόλον                                      πέποιθα δ'· ἢ χρὴ μηκέθ' ἡγεῖσθαι θεούς εἰ τἄδικ' ἔσται τῆς δίκης ὑπέρτερα.
ἔμολες ἔμολες ὤ χρόνιος ἁμέρα κατέλαμψας ἔδειξας ἐμφανῆ πόλει πυρσόν ὃς παλαιᾶι φυγᾶι πατρίων ἀπὸ δωμάτων τάλας ἀλαίνων ἔβα.
θεὸς αὖ θεὸς ἁμετέραν τις ἄγει νίκαν ὦ φίλα.
ἄνεχε χέρας ἄνεχε λόγον ἵει λιτὰς ἐς θεούς τύχαι σοι τύχαι κασίγνητον ἐμβατεῦσαι πόλιν.
εἶἑν· φίλας μὲν ἡδονὰς ἀσπασμάτων ἔχω χρόνωι δὲ καὖθις αὐτὰ δώσομεν.
εὕρημα γάρ τοι χρῆμα γίγνεται τόδε κοινῆι μετασχεῖν τἀγαθοῦ καὶ τοῦ κακοῦ.
σὺ δ' ἐκ βάθρων γὰρ πᾶς ἀνήιρησαι φίλοις οὐδ' ἐλλέλοιπας ἐλπίδ' ἴσθι μου κλύων· ἐν χειρὶ τῆι σῆι πάντ' ἔχεις καὶ τῆι τύχηι πατρῶιον οἶκον καὶ πόλιν λαβεῖν σέθεν.
ἥκω 'πὶ τόνδε στέφανον· ἀλλὰ πῶς λάβω;  τειχέων μὲν ἐλθὼν ἐντὸς οὐδ' ἂν εἰ θέλοις.
εἶἑν· σὺ δὴ τοὐνθένδε βούλευσον γέρον.
τἄμ' οὖν ἄκουσον· ἄρτι γάρ μ' ἐσῆλθέ τι.
ἐσθλόν τι μηνύσειας αἰσθοίμην δ' ἐγώ.
Αἴγισθον εἶδον ἡνίχ' εἷρπον ἐνθάδε.
προσηκάμην τὸ ῥηθέν.
τί δρῶνθ'; ὁρῶ γὰρ ἐλπίδ' ἐξ ἀμηχάνων.
Νύμφαις ἐπόρσυν' ἔροτιν ὡς ἔδοξέ μοι.
πόσων μετ' ἀνδρῶν; ἢ μόνος δμώων μέτα;  οὐδεὶς παρῆν Ἀργεῖος οἰκεία δὲ χείρ.
ἡμῖν ἂν εἶεν εἰ κρατοῖμεν εὐμενεῖς;  δούλων γὰρ ἴδιον τοῦτο σοὶ δὲ σύμφορον.
ὁδὸν παρ' αὐτήν ὡς ἔοικ' ἀγροὺς ἔχει.
ὅθεν γ' ἰδών σε δαιτὶ κοινωνὸν καλεῖ.
πικρόν γε συνθοινάτορ' ἢν θεὸς θέληι.
τοὐνθένδε πρὸς τὸ πῖπτον αὐτὸς ἐννόει.
καλῶς ἔλεξας.
τί δ' οὐχ ἅμ' ἐξωρμᾶτ' ἐμὴ μήτηρ πόσει;  ψόγον τρέμουσα δημοτῶν ἐλείπετο.
ξυνῆχ'· ὕποπτος οὖσα γιγνώσκει πόλει.
τοιαῦτα· μισεῖται γὰρ ἀνόσιος γυνή.
καὶ μὴν ἐκεῖνά γ' ἡ τύχη θήσει καλῶς.
ὑπηρετείτω μὲν δυοῖν ὄντοιν ὅδε.
λεχώ μ' ἀπάγγελλ' οὖσαν ἄρσενος τόκωι.
καὶ δὴ τί τοῦτο μητρὶ προσβάλλει φόνον;  ἥξει κλύουσα λόχιά μου νοσήματα.
ἴσως· πάλιν μοι μῦθον ἐς καμπὴν ἄγε.
ἐλθοῦσα μέντοι δῆλον ὡς ἀπόλλυται.
καὶ μὴν ἐπ' αὐτάς γ' εἶσι σῶν δόμων πύλας.
πρώτιστα μέν νυν τῶιδ' ὑφήγησαι γέρον.
ὥστ' αὐτά γ' ἐκ σοῦ στόματος εἰρῆσθαι δοκεῖν.
σὸν ἔργον ἤδη· πρόσθεν εἴληχας φόνου.
στείχοιμ' ἄν εἴ τις ἡγεμὼν γίγνοιθ' ὁδοῦ.
καὶ μὴν ἐγὼ πέμποιμ' ἂν οὐκ ἀκουσίως.
ὦ Ζεῦ πατρῶιε καὶ τροπαῖ' ἐχθρῶν ἐμῶν  οἴκτιρέ γ' ἡμᾶς· οἰκτρὰ γὰρ πεπόνθαμεν.
οἴκτιρε δῆτα σοῦ γε φύντας ἐκγόνους.
Ἥρα τε βωμῶν ἣ Μυκηναίων κρατεῖς  νίκην δὸς ἡμῖν εἰ δίκαι' αἰτούμεθα.
δὸς δῆτα πατρὸς τοῖσδε τιμωρὸν δίκην.
σύ τ' ὦ κάτω γῆς ἀνοσίως οἰκῶν πάτερ  καὶ Γαῖ' ἄνασσα χεῖρας ἧι δίδωμ' ἐμάς  ἄμυν' ἄμυνε τοῖσδε φιλτάτοις τέκνοις.
νῦν πάντα νεκρὸν ἐλθὲ σύμμαχον λαβών  οἵπερ γε σὺν σοὶ Φρύγας ἀνήλωσαν δορί  χὤσοι στυγοῦσιν ἀνοσίους μιάστορας.
πάντ' οἶδα· πρὸς τάδ' ἄνδρα γίγνεσθαί σε χρή.
καί σοι προφωνῶ πρὸς τάδ' Αἴγισθον θανεῖν· ὡς εἰ παλαισθεὶς πτῶμα θανάσιμον πεσῆι τέθνηκα κἀγὼ μηδέ με ζῶσαν λέγε· παίσω κάρα γὰρ τοὐμὸν ἀμφήκει ξίφει.
δόμων ἔσω βᾶς' εὐτρεπὲς ποιήσομαι.
ὡς ἢν μὲν ἔλθηι πύστις εὐτυχὴς σέθεν ὀλολύξεται πᾶν δῶμα· θνήισκοντος δέ σου τἀναντί' ἔσται τῶνδε· ταῦτα σοὶ λέγω.
ὑμεῖς δέ μοι γυναῖκες εὖ πυρσεύετε κραυγὴν ἀγῶνος τοῦδε· φρουρήσω δ' ἐγὼ πρόχειρον ἔγχος χειρὶ βαστάζους' ἐμῆι.
οὐ γάρ ποτ' ἐχθροῖς τοῖς ἐμοῖς νικωμένη δίκην ὑφέξω σῶμ' ἐμὸν καθυβρίσαι.
ἀταλᾶς ὑπὸ ματέρος Ἀργείων ὀρέων ποτὲ κληδὼν ἐν πολιαῖσι μένει φήμαις εὐαρμόστοις ἐν καλάμοις Πᾶνα μοῦσαν ἡδύθροον πνέοντ' ἀγρῶν ταμίαν χρυσέαν ἄρνα καλλίποκον πορεῦσαι.
πετρίνοις δ' ἐπιστὰς κᾶρυξ ἰαχεῖ βάθροις· Ἀγορὰν ἀγοράν Μυκηναῖοι στείχετε μακαρίων ὀψόμενοι τυράννων φάσματα δείματα.
χοροὶ δ' Ἀτρειδῶν ἐγέραιρον οἴκους.
θυμέλαι δ' ἐπίτναντο χρυσήλατοι σελαγεῖτο δ' ἀν' ἄστυ πῦρ ἐπιβώμιον Ἀργείων· λωτὸς δὲ φθόγγον κελάδει κάλλιστον Μουσᾶν θεράπων μολπαὶ δ' ηὔξοντ' ἐραταὶ χρυσέας ἀρνὸς ἐπίλογοι Θυέστου· κρυφίαις γὰρ εὐναῖς πείσας ἄλοχον φίλαν Ἀτρέως τέρας ἐκκομίζει πρὸς δώματα· νεόμενος δ' εἰς ἀγόρους ἀυτεῖ τὰν κερόεσσαν ἔχειν χρυσεόμαλλον κατὰ δῶμα ποίμναν.
τότε δὴ τότε δὴ φαεννὰς ἄστρων μετέβας' ὁδοὺς Ζεὺς καὶ φέγγος ἀελίου λευκόν τε πρόσωπον ἀοῦς τὰ δ' ἕσπερα νῶτ' ἐλαύνει θερμᾶι φλογὶ θεοπύρωι νεφέλαι δ' ἔνυδροι πρὸς ἄρκτον ξηραί τ' Ἀμμωνίδες ἕδραι φθίνους' ἀπειρόδροσοι καλλίστων ὄμβρων Διόθεν στερεῖσαι.
λέγεται τάδε τὰν δὲ πίστιν σμικρὰν παρ' ἔμοιγ' ἔχει στρέψαι θερμὰν ἀέλιον χρυσωπὸν ἕδραν ἀλλάξαντα δυστυχίαι βροτείωι θνατᾶς ἕνεκεν δίκας.
φοβεροὶ δὲ βροτοῖσι μῦθοι κέρδος πρὸς θεῶν θεραπείαν.
ὧν οὐ μνασθεῖσα πόσιν κτείνεις κλεινῶν συγγενέτειρ' ἀδελφῶν.
δέσποιν' ἄμειψον δώματ' Ἠλέκτρα τάδε.
ἤκουσα κἀγώ τηλόθεν μὲν ἀλλ' ὅμως.
μακρὰν γὰρ ἕρπει γῆρυς ἐμφανής γε μήν.
σφαγὴν ἀυτεῖς τῆιδέ μοι· τί μέλλομεν;  ἔπισχε τρανῶς ὡς μάθηις τύχας σέθεν.
ὦ καλλίνικοι παρθένοι Μυκηνίδες νικῶντ' Ὀρέστην πᾶσιν ἀγγέλλω φίλοις Ἀγαμέμνονος δὲ φονέα κείμενον πέδωι Αἴγισθον· ἀλλὰ θεοῖσιν εὔχεσθαι χρεών.
τί φήις; τέθνηκε πατρὸς ἐμοῦ στυγνὸς φονεύς;  τέθνηκε· δίς σοι ταὔθ' ἃ γοῦν βούληι λέγω.
ὦ θεοί Δίκη τε πάνθ' ὁρῶς' ἦλθές ποτε.
ἐπεὶ μελάθρων τῶνδ' ἀπήραμεν πόδα ἐσβάντες ἦιμεν δίκροτον εἰς ἁμαξιτὸν ἔνθ' ἦν ὁ καινὸς τῶν Μυκηναίων· ἄναξ.
κλύων δὲ ταῦτ' Αἴγισθος ἐννέπει τάδε· Νῦν μὲν παρ' ἡμῖν χρὴ συνεστίους ὁμοῦ θοίνης γενέσθαι· τυγχάνω δὲ βουθυτῶν Νύμφαις· ἑῶιοι δ' ἐξαναστάντες λέχους ἐς ταὐτὸν ἥξετ'.
ἀλλ' ἴωμεν ἐς δόμους καὶ ταῦθ' ἅμ' ἠγόρευε καὶ χερὸς λαβὼν παρῆγεν ἡμᾶςοὐδ' ἀπαρνεῖσθαι χρεών.
ἐπεὶ δ' ἐν οἴκοις ἦμεν ἐννέπει τάδε· λούτρ' ὡς τάχιστα τοῖς ξένοις τις αἰρέτω ὡς ἀμφὶ βωμὸν στῶσι χερνίβων πέλας.
ἀλλ' εἶπ' Ὀρέστης· Ἀρτίως ἡγνίσμεθα λουτροῖσι καθαροῖς ποταμίων ῥείθρων ἄπο.
εἰ δὲ ξένους ἀστοῖσι συνθύειν χρεών Αἴγισθ' ἕτοιμοι κοὐκ ἀπαρνούμεσθ' ἄναξ.
τοῦτον μὲν οὖν μεθεῖσαν ἐκ μέσου λόγον· λόγχας δὲ θέντες δεσπότου φρουρήματα δμῶες πρὸς ἔργον πάντες ἵεσαν χέρας· οἱ μὲν σφαγεῖον ἔφερον οἱ δ' ἦιρον κανᾶ ἄλλοι δὲ πῦρ ἀνῆπτον ἀμφί τ' ἐσχάραις λέβητας ὤρθουν· πᾶσα δ' ἐκτύπει στέγη.
λαβὼν δὲ προχύτας μητρὸς εὐνέτης σέθεν ἔβαλλε βωμούς τοιάδ' ἐννέπων ἔπη· Νύμφαι πετραῖαι πολλάκις με βουθυτεῖν καὶ τὴν κατ' οἴκους Τυνδαρίδα δάμαρτ' ἐμὴν πράσσοντας ὡς νῦν τοὺς δ' ἐμοὺς ἐχθροὺς κακῶς λέγων Ὀρέστην καὶ σέ.
δεσπότης δ' ἐμὸς τἀναντί' ηὔχετ' οὐ γεγωνίσκων λόγους λαβεῖν πατρῶια δώματ'.
ἐκ κανοῦ δ' ἑλὼν Αἴγισθος ὀρθὴν σφαγίδα μοσχείαν τρίχα τεμὼν ἐφ' ἁγνὸν πῦρ ἔθηκε δεξιᾶι κἄσφαξ' ἐπ' ὤμων μόσχον ὡς ἦραν χεροῖν δμῶες λέγει δὲ σῶι κασιγνήτωι τάδε· Ἓν τῶν καλῶν κομποῦσι τοῖσι Θεσσαλοῖς εἶναι τόδ' ὅστις ταῦρον ἀρταμεῖ καλῶς ἵππους τ' ὀχμάζει· λαβὲ σίδηρον ὦ ξένε δεῖξόν τε φήμην ἔτυμον ἀμφὶ Θεσσαλῶν.
ὁ δ' εὐκρότητον Δωρίδ' ἁρπάσας χεροῖν ῥίψας ἀπ' ὤμων εὐπρεπῆ πορπάματα Πυλάδην μὲν εἵλετ' ἐν πόνοις ὑπηρέτην δμῶας δ' ἀπωθεῖ· καὶ λαβὼν μόσχου πόδα λευκὰς ἐγύμνου σάρκας ἐκτείνων χέρα· θᾶσσον δὲ βύρσαν ἐξέδειρεν ἢ δρομεὺς δισσοὺς διαύλους ἱππίους διήνυσεν κἀνεῖτο λαγόνας.
ἱερὰ δ' ἐς χεῖρας λαβὼν Αἴγισθος ἤθρει.
καὶ λοβὸς μὲν οὐ προσῆν σπλάγχνοις πύλαι δὲ καὶ δοχαὶ χολῆς πέλας κακὰς ἔφαινον τῶι σκοποῦντι προσβολάς.
ἔστι δ' ἔχθιστος βροτῶν Ἀγαμέμνονος παῖς πολέμιός τ' ἐμοῖς δόμοις.
σπλάγχνα δ' Αἴγισθος λαβὼν ἤθρει διαιρῶν.
τοῦ δὲ νεύοντος κάτω ὄνυχας ἔπ' ἄκρους στὰς κασίγνητος σέθεν ἐς σφονδύλους ἔπαισε νωτιαῖα δὲ ἔρρηξεν ἄρθρα· πᾶν δὲ σῶμ' ἄνω κάτω ἤσπαιρεν ἠλέλιζε δυσθνήισκων φόνωι.
δμῶες δ' ἰδόντες εὐθὺς ἦιξαν ἐς δόρυ πολλοὶ μάχεσθαι πρὸς δύ'· ἀνδρείας δ' ὕπο ἔστησαν ἀντίπρωιρα σείοντες βέλη Πυλάδης Ὀρέστης τ'.
εἶπε δ'· Οὐχὶ δυσμενὴς ἥκω πόλει τῆιδ' οὐδ' ἐμοῖς ὀπάοσιν φονέα δὲ πατρὸς ἀντετιμωρησάμην τλήμων Ὀρέστης· ἀλλὰ μή με καίνετε πατρὸς παλαιοὶ δμῶες.
οἱ δ' ἐπεὶ λόγων ἤκουσαν ἔσχον κάμακας· ἐγνώσθη δ' ὑπὸ γέροντος ἐν δόμοισιν ἀρχαίου τινός.
στέφουσι δ' εὐθὺς σοῦ κασιγνήτου κάρα χαίροντες ἀλαλάζοντες.
ἔρχεται δὲ σοὶ κάρα 'πιδείξων οὐχὶ Γοργόνος φέρων ἀλλ' ὃν στυγεῖς Αἴγισθον.
αἷμα δ' αἵματος πικρὸς δανεισμὸς ἦλθε τῶι θανόντι νῦν.
θὲς ἐς χορόν ὦ φίλα ἴχνος ὡς νεβρὸς οὐράνιον πήδημα κουφίζουσα σὺν ἀγλαΐαι.
νικᾶι στεφαναφόρα κρείσσω τῶν παρ' Ἀλφειοῦ ῥεέθροις τελέσας κασίγνητος σέθεν· ἀλλ' ὑπάειδε καλλίνικον ὠιδὰν ἐμῶι χορῶι.
ὦ φέγγος ὦ τέθριππον ἡλίου σέλας ὦ γαῖα καὶ νὺξ ἣν ἐδερκόμην πάρος νῦν ὄμμα τοὐμὸν ἀμπτυχαί τ' ἐλεύθεροι ἐπεὶ πατρὸς πέπτωκεν Αἴγισθος φονεύς.
φέρ' οἷα δὴ 'χω καὶ δόμοι κεύθουσί μου κόμης ἀγάλματ' ἐξενέγκωμεν φίλαι στέψω τ' ἀδελφοῦ κρᾶτα τοῦ νικηφόρου.
σὺ μέν νυν ἀγάλματ' ἄειρε κρατί· τὸ δ' ἁμέτερον χωρήσεται Μούσαισι χόρευμα φίλον.
νῦν οἱ πάρος ἁμετέρας γαίας τυραννεύσουσι φίλοι βασιλῆς δικαίως τοὺς ἀδίκους καθελόντες.
ἀλλ' ἴτω ξύναυλος βοὰ χαρᾶι.
ὦ καλλίνικε πατρὸς ἐκ νικηφόρου γεγώς Ὀρέστα τῆς ὑπ' Ἰλίωι μάχης δέξαι κόμης σῆς βοστρύχων ἀνδήματα.
ἥκεις γὰρ οὐκ ἀχρεῖον ἕκπλεθρον δραμὼν ἀγῶν' ἐς οἴκους ἀλλὰ πολέμιον κτανὼν Αἴγισθον ὃς σὸν πατέρα κἀμὸν ὤλεσεν.
σύ τ' ὦ παρασπίστ' ἀνδρὸς εὐσεβεστάτου παίδευμα Πυλάδη στέφανον ἐξ ἐμῆς χερὸς δέχου· φέρηι γὰρ καὶ σὺ τῶιδ' ἴσον μέρος ἀγῶνος.
αἰεὶ δ' εὐτυχεῖς φαίνοισθέ μοι.
θεοὺς μὲν ἡγοῦ πρῶτον Ἠλέκτρα τύχης ἀρχηγέτας τῆσδ' εἶτα κἄμ' ἐπαίνεσον τὸν τῶν θεῶν τε τῆς τύχης θ' ὑπηρέτην.
ἥκω γὰρ οὐ λόγοισιν ἀλλ' ἔργοις κτανὼν Αἴγισθον· ὡς δὲ τῶι σάφ' εἰδέναι τάδε προσθῶμεν αὐτὸν τὸν θανόντα σοι φέρω ὃν εἴτε χρήιζεις θηρσὶν ἁρπαγὴν πρόθες ἢ σκῦλον οἰωνοῖσιν αἰθέρος τέκνοις πήξας' ἔρεισον σκόλοπι· σὸς γάρ ἐστι νῦν δοῦλος πάροιθε δεσπότης κεκλημένος.
αἰσχύνομαι μέν βούλομαι δ' εἰπεῖν ὅμως.
νεκροὺς ὑβρίζειν μή μέ τις φθόνωι βάληι.
οὐκ ἔστιν οὐδεὶς ὅστις ἂν μέμψαιτό σε.
δυσάρεστος ἡμῶν καὶ φιλόψογος πόλις.
λέγ' εἴ τι χρήιζεις σύγγον'· ἀσπόνδοισι γὰρ νόμοισιν ἔχθραν τῶιδε συμβεβλήκαμεν.
νῦν οὖν ἔσμεν· ἀποδώσω δέ σοι ἐκεῖν' ἅ σε ζῶντ' ἤθελον λέξαι κακά.
ἀπώλεσάς με κὠρφανὴν φίλου πατρὸς καὶ τόνδ' ἔθηκας οὐδὲν ἠδικημένος κἄγημας αἰσχρῶς μητέρ' ἄνδρα τ' ἔκτανες στρατηλατοῦνθ' Ἕλλησιν οὐκ ἐλθὼν Φρύγας.
ἐς τοῦτο δ' ἦλθες ἀμαθίας ὥστ' ἤλπισας ὡς ἐς σὲ μὲν δὴ μητέρ' οὐχ ἕξεις κακὴν γήμας ἐμοῦ δὲ πατρὸς ἠδίκει λέχη.
ἴστω δ' ὅταν τις διολέσας δάμαρτά του κρυπταῖσιν εὐναῖς εἶτ' ἀναγκασθῆι λαβεῖν δύστηνός ἐστιν εἰ δοκεῖ τὸ σωφρονεῖν ἐκεῖ μὲν αὐτὴν οὐκ ἔχειν παρ' οἷ δ' ἔχειν.
ἄλγιστα δ' ὤικεις οὐ δοκῶν οἰκεῖν κακῶς· ἤιδησθα γὰρ δῆτ' ἀνόσιον γήμας γάμον μήτηρ δὲ ς' ἄνδρα δυσσεβῆ κεκτημένη.
ἄμφω πονηρὼ δ' ὄντ' ἀνηιρεῖσθον τύχην κείνη τε τὴν σὴν καὶ σὺ τοὐκείνης κακόν.
πᾶσιν δ' ἐν Ἀργείοισιν ἤκουες τάδε· Ὁ τῆς γυναικός οὐχὶ τἀνδρὸς ἡ γυνή.
καίτοι τόδ' αἰσχρόν προστατεῖν γε δωμάτων γυναῖκα μὴ τὸν ἄνδρα· κἀκείνους στυγῶ τοὺς παῖδας ὅστις τοῦ μὲν ἄρσενος πατρὸς οὐκ ὠνόμασται τῆς δὲ μητρὸς ἐν πόλει.
ἐπίσημα γὰρ γήμαντι καὶ μείζω λέχη τἀνδρὸς μὲν οὐδείς τῶν δὲ θηλειῶν λόγος.
ὃ δ' ἠπάτα σε πλεῖστον οὐκ ἐγνωκότα ηὔχεις τις εἶναι τοῖσι χρήμασι σθένων· τὰ δ' οὐδὲν εἰ μὴ βραχὺν ὁμιλῆσαι χρόνον.
ἡ γὰρ φύσις βέβαιος οὐ τὰ χρήματα.
ἡ μὲν γὰρ αἰεὶ παραμένους' αἴρει κακά· ὁ δ' ὄλβος ἀδίκως καὶ μετὰ σκαιῶν ξυνὼν ἐξέπτατ' οἴκων σμικρὸν ἀνθήσας χρόνον.
ἃ δ' ἐς γυναῖκας  σιωπῶ γνωρίμως δ' αἰνίξομαι.
ὕβριζες ὡς δὴ βασιλικοὺς ἔχων δόμους κάλλει τ' ἀραρώς.
ἀλλ' ἔμοιγ' εἴη πόσις μὴ παρθενωπὸς ἀλλὰ τἀνδρείου τρόπου.
τὰ γὰρ τέκν' αὐτῶν Ἄρεος ἐκκρεμάννυται τὰ δ' εὐπρεπῆ δὴ κόσμος ἐν χοροῖς μόνον.
ἔρρ' οὐδὲν εἰδὼς ὧν ἐφευρεθεὶς χρόνωι δίκην δέδωκας.
ὧδέ τις κακοῦργος ὢν μή μοι τὸ πρῶτον βῆμ' ἐὰν δράμηι καλῶς νικᾶν δοκείτω τὴν Δίκην πρὶν ἂν πέρας γραμμῆς ἵκηται καὶ τέλος κάμψηι βίου.
ἔπραξε δεινά δεινὰ δ' ἀντέδωκέ σοι καὶ τῶιδ'· ἔχει γὰρ ἡ Δίκη μέγα σθένος.
εἶἑν· κομίζειν τοῦδε σῶμ' ἔσω χρεὼν σκότωι τε δοῦναι δμῶες ὡς ὅταν μόληι μήτηρ σφαγῆς πάροιθε μὴ 'σίδηι νεκρόν.
ἐπίσχες· ἐμβάλωμεν εἰς ἄλλον λόγον.
καλῶς ἄρ' ἄρκυν ἐς μέσην πορεύεται.
καὶ μὴν ὄχοις γε καὶ στολῆι λαμπρύνεται.
ὦ Φοῖβε πολλήν γ' ἀμαθίαν ἐθέσπισας.
βλάπτηι δὲ δὴ τί πατρὶ τιμωρῶν σέθεν;  μητροκτόνος νῦν φεύξομαι τόθ' ἁγνὸς ὤν.
καὶ μή γ' ἀμύνων πατρὶ δυσσεβὴς ἔσηι.
οὔ τἂν πιθοίμην εὖ μεμαντεῦσθαι τάδε.
εἰ θεοῖς δοκεῖ τάδε ἔστω· πικρὸν δ' οὐχ ἡδὺ τἀγώνισμά μοι.
ἰώ βασίλεια γύναι χθονὸς Ἀργείας παῖ Τυνδάρεω καὶ τοῖν ἀγαθοῖν ξύγγονε κούροιν Διός οἳ φλογερὰν αἰθέρ' ἐν ἄστροις ναίουσι βροτῶν ἐν ἁλὸς ῥοθίοις τιμὰς σωτῆρας ἔχοντες· χαῖρε σεβίζω ς' ἴσα καὶ μάκαρας πλούτου μεγάλης τ' εὐδαιμονίας.
τὰς σὰς δὲ τύχας θεραπεύεσθαι καιρός ὦ βασίλεια.
ἔκβητ' ἀπήνης Τρωιάδες χειρὸς δ' ἐμῆς λάβεσθ' ἵν' ἔξω τοῦδ' ὄχου στήσω πόδα.
σκύλοισι μὲν γὰρ θεῶν κεκόσμηνται δόμοι Φρυγίοις ἐγὼ δὲ τάσδε Τρωιάδος χθονὸς ἐξαίρετ' ἀντὶ παιδὸς ἣν ἀπώλεσα σμικρὸν γέρας καλὸν δὲ κέκτημαι δόμοις.
τί δ'; αἰχμάλωτόν τοί μ' ἀπώικισας δόμων ἡιρημένων δὲ δωμάτων ἡιρήμεθα ὡς αἵδε πατρὸς ὀρφανοὶ λελειμμένοι.
τοιαῦτα μέντοι σὸς πατὴρ βουλεύματα ἐς οὓς ἐχρῆν ἥκιστ' ἐβούλευσεν φίλων.
κεῖνος δὲ παῖδα τὴν ἐμὴν Ἀχιλλέως λέκτροισι πείσας ὤιχετ' ἐκ δόμων ἄγων πρυμνοῦχον Αὖλιν ἔνθ' ὑπερτείνας πυρᾶς λευκὴν διήμης' Ἰφιγόνης παρηίδα.
κεἰ μὲν πόλεως ἅλωσιν ἐξιώμενος ἢ δῶμ' ὀνήσων τἄλλα τ' ἐκσώιζων τέκνα ἔκτεινε πολλῶν μίαν ὕπερ συγγνώστ' ἂν ἦν.
νῦν δ' οὕνεχ' Ἑλένη μάργος ἦν ὅ τ' αὖ λαβὼν ἄλοχον κολάζειν προδότιν οὐκ ἠπίστατο τούτων ἕκατι παῖδ' ἐμὴν διώλεσεν.
ἐπὶ τοῖσδε τοίνυν καίπερ ἠδικημένη οὐκ ἠγριώμην οὐδ' ἂν ἔκτανον πόσιν.
ἀλλ' ἦλθ' ἔχων μοι μαινάδ' ἔνθεον κόρην λέκτροις τ' ἐπεισέφρηκε καὶ νύμφα δύο ἐν τοῖσιν αὐτοῖς δώμασιν κατεῖχ' ὁμοῦ.
μῶρον μὲν οὖν γυναῖκες οὐκ ἄλλως λέγω· ὅταν δ' ὑπόντος τοῦδ' ἁμαρτάνηι πόσις τἄνδον παρώσας λέκτρα μιμεῖσθαι θέλει γυνὴ τὸν ἄνδρα χἄτερον κτᾶσθαι φίλον.
κἄπειτ' ἐν ἡμῖν ὁ ψόγος λαμπρύνεται οἱ δ' αἴτιοι τῶνδ' οὐ κλύους' ἄνδρες κακῶς.
φίλων γὰρ ἂν τίς ἂν φόνου σοῦ πατρὸς ἐκοινώνησέ μοι; λέγ' εἴ τι χρήιζεις κἀντίθες παρρησίαι ὅπως τέθνηκε σὸς πατὴρ οὐκ ἐνδίκως.
δίκαι' ἔλεξας ἡ δίκη δ' αἰσχρῶς ἔχει.
γυναῖκα γὰρ χρὴ πάντα συγχωρεῖν πόσει ἥτις φρενήρης· ἧι δὲ μὴ δοκεῖ τάδε οὐδ' εἰς ἀριθμὸν τῶν ἐμῶν ἥκει λόγων.
μέμνησο μῆτερ οὓς ἔλεξας ὑστάτους λόγους διδοῦσα πρὸς σέ μοι παρρησίαν.
καὶ νῦν γέ φημι κοὐκ ἀπαρνοῦμαι τέκνον.
λέγοιμ' ἄν· ἀρχὴ δ' ἥδε μοι προοιμίου· εἶθ' εἶχες ὦ τεκοῦσα βελτίους φρένας.
τὸ μὲν γὰρ εἶδος αἶνον ἄξιον φέρειν Ἑλένης τε καὶ σοῦ δύο δ' ἔφυτε συγγόνω ἄμφω ματαίω Κάστορός τ' οὐκ ἀξίω.
ἡ μὲν γὰρ ἁρπασθεῖς' ἑκοῦς' ἀπώλετο σὺ δ' ἄνδρ' ἄριστον Ἑλλάδος διώλεσας σκῆψιν προτείνους' ὡς ὑπὲρ τέκνου πόσιν ἔκτεινας· οὐ γάρ ς' ὡς ἔγωγ' ἴσασιν εὖ.
ἥτις θυγατρὸς πρὶν κεκυρῶσθαι σφαγάς νέον τ' ἀπ' οἴκων ἀνδρὸς ἐξωρμημένου ξανθὸν κατόπτρωι πλόκαμον ἐξήσκεις κόμης.
γυνὴ δ' ἀπόντος ἀνδρὸς ἥτις ἐκ δόμων ἐς κάλλος ἀσκεῖ διάγραφ' ὡς οὖσαν κακήν.
οὐδὲν γὰρ αὐτὴν δεῖ θύρασιν εὐπρεπὲς φαίνειν πρόσωπον ἤν τι μὴ ζητῆι κακόν.
μόνην δὲ πασῶν οἶδ' ἐγὼ ς' Ἑλληνίδων εἰ μὲν τὰ Τρώων εὐτυχοῖ κεχαρμένην εἰ δ' ἥσσον' εἴη συννέφουσαν ὄμματα Ἀγαμέμνον' οὐ χρήιζουσαν ἐκ Τροίας μολεῖν.
καίτοι καλῶς γε σωφρονεῖν παρεῖχέ σοι· ἄνδρ' εἶχες οὐ κακίον' Αἰγίσθου πόσιν ὃν Ἑλλὰς αὑτῆς εἵλετο στρατηλάτην· Ἑλένης δ' ἀδελφῆς τοιάδ' ἐξειργασμένης ἐξῆν κλέος σοι μέγα λαβεῖν· τὰ γὰρ κακὰ παράδειγμα τοῖς ἐσθλοῖσιν εἴσοψίν τ' ἔχει.
εἰ γὰρ δίκαι' ἐκεῖνα καὶ τάδ' ἔνδικα.
ὅστις δὲ πλοῦτον ἢ εὐγένειαν εἰσιδὼν γαμεῖ πονηρὰν μῶρός ἐστι· μικρὰ γὰρ μεγάλων ἀμείνω σώφρον' ἐν δόμοις λέχη.
τύχη γυναικῶν ἐς γάμους.
τὰ μὲν γὰρ εὖ τὰ δ' οὐ καλῶς πίπτοντα δέρκομαι βροτῶν.
ὦ παῖ πέφυκας πατέρα σὸν στέργειν ἀεί.
ἔστιν δὲ καὶ τόδ'· οἱ μέν εἰσιν ἀρσένων οἱ δ' αὖ φιλοῦσι μητέρας μᾶλλον πατρός.
συγγνώσομαί σοι· καὶ γὰρ οὐχ οὕτως ἄγαν χαίρω τι τέκνον τοῖς δεδραμένοις ἐμοί.
οἴμοι τάλαινα τῶν ἐμῶν βουλευμάτων· ὡς μᾶλλον ἢ χρῆν ἤλας' εἰς ὀργὴν πόσει.
ὀψὲ στενάζεις ἡνίκ' οὐκ ἔχεις ἄκη.
πατρὸς γάρ ὡς λέγουσι θυμοῦται φόνωι.
ἀλγῶ γάρ· ἀλλὰ παύσομαι θυμουμένη.
καὶ μὴν ἐκεῖνος οὐκέτ' ἔσται σοι βαρύς.
φρονεῖ μέγ'· ἐν γὰρ τοῖς ἐμοῖς ναίει δόμοις.
σιγῶ· δέδοικα γάρ νιν ὡς δέδοικ' ἐγώ.
παῦσαι λόγων τῶνδ'.
τρίβων γὰρ οὐκ εἴμ' ἄτοκος οὖς' ἐν τῶι πάρος.
ἄλλης τόδ' ἔργον ἥ ς' ἔλυσεν ἐκ τόκων.
αὐτὴ 'λόχευον κἄτεκον μόνη βρέφος.
σὺ δ' ὧδ' ἄλουτος καὶ δυσείματος χρόα λεχὼ νεογνῶν ἐκ τόκων πεπαυμένη; ἀλλ' εἶμι παιδὸς ἀριθμὸν ὡς τελεσφόρον θύσω θεοῖσι.
σοὶ δ' ὅταν πράξω χάριν τήνδ' εἶμ' ἐπ' ἀγρὸν οὗ πόσις θυηπολεῖ Νύμφαισιν.
ἀλλὰ τούσδ' ὄχους ὀπάονες φάτναις ἄγοντες πρόσθεθ'· ἡνίκ' ἂν δέ με δοκῆτε θυσίας τῆσδ' ἀπηλλάχθαι θεοῖς πάρεστε· δεῖ γὰρ καὶ πόσει δοῦναι χάριν.
χώρει πένητας ἐς δόμους· φρούρει δέ μοι μή ς' αἰθαλώσηι πολύκαπνον στέγος πέπλους.
θύσεις γὰρ οἷα χρή σε δαίμοσιν θύη.
κανοῦν δ' ἐνῆρκται καὶ τεθηγμένη σφαγίς ἥπερ καθεῖλε ταῦρον οὗ πέλας πεσῆι πληγεῖσα· νυμφεύσηι δὲ κἀν Ἅιδου δόμοις ὧιπερ ξυνηῦδες ἐν φάει.
τοσήνδ' ἐγὼ δώσω χάριν σοι σὺ δὲ δίκην ἐμοὶ πατρός.
ἀμοιβαὶ κακῶν· μετάτροποι πνέουσιν αὖραι δόμων.
παλίρρους δὲ τάνδ' ὑπάγεται δίκα διαδρόμου λέχους μέλεον ἃ πόσιν χρόνιον ἱκόμενον εἰς οἴκους Κυκλώπειά τ' οὐράνια τείχε' ὀξυθήκτωι βέλους ἔκανεν αὐτόχειρ πέλεκυν ἐν χεροῖν λαβοῦς'.
ὦ τλάμων πόσις ὅτι ποτὲ τὰν τάλαιναν ἔσχεν κακόν.
ὀρεία τις ὡς λέαιν' ὀργάδων δρύοχα νεμομένα τάδε κατήνυσεν.
ὦ τέκνα πρὸς θεῶν μὴ κτάνητε μητέρα.
ὤιμωξα κἀγὼ πρὸς τέκνων χειρουμένης.
νέμει τοι δίκαν θεός ὅταν τύχηι.
σχέτλια μὲν ἔπαθες ἀνόσια δ' εἰργάσω τάλαιν' εὐνέταν.
ἀλλ' οἵδε μητρὸς νεοφόνοις ἐν αἵμασιν πεφυρμένοι βαίνουσιν ἐξ οἴκων πόδα                                     τροπαῖα δείγματ' ἀθλίων προσφαγμάτων.
οὐκ ἔστιν οὐδεὶς οἶκος ἀθλιώτερος τῶν Τανταλείων οὐδ' ἔφυ ποτ' ἐκγόνων.
ἰὼ Γᾶ καὶ Ζεῦ πανδερκέτα βροτῶν ἴδετε τάδ' ἔργα φόνια μυσαρά δίγονα σώματ' ἐν χθονὶ κείμενα πλαγᾶι χερὸς ὕπ' ἐμᾶς ἄποιν' ἐμῶν πημάτων.
δακρύτ' ἄγαν ὦ σύγγον' αἰτία δ' ἐγώ.
διὰ πυρὸς ἔμολον ἁ τάλαινα ματρὶ τᾶιδ' ἅ μ' ἔτικτε κούραν.
ἰὼ τύχας σᾶς τύχας μᾶτερ τεκοῦς' ἄλαστα μέλεα καὶ πέρα παθοῦσα σῶν τέκνων ὑπαί.
πατρὸς δ' ἔτεισας φόνον δικαίως.
ἰὼ Φοῖβ' ἀνύμνησας δίκαι' ἄφαντα φανερὰ δ' ἐξέπραξας ἄχεα φόνια δ' ὤπασας λάχε' ἀπὸ γᾶς Ἑλλανίδος.
ποῖ δ' ἐγώ τίν' ἐς χορόν τίνα γάμον εἶμι; τίς πόσις με δέξεται νυμφικὰς ἐς εὐνάς;  πάλιν πάλιν φρόνημα σὸν μετεστάθη πρὸς αὔραν· φρονεῖς γὰρ ὅσια νῦν τότ' οὐ φρονοῦσα δεινὰ δ' εἰργάσω φίλα κασίγνητον οὐ θέλοντα.
σάφ' οἶδα· δι' ὀδύνας ἔβας ἰήιον κλύων γόον ματρὸς ἅ ς' ἔτικτεν.
βοὰν δ' ἔλασκε τάνδε πρὸς γένυν ἐμὰν τιθεῖσα χεῖρα· Τέκος ἐμόν λιταίνω.
παρήιδων τ' ἐξ ἐμᾶν ἐκρίμναθ' ὥστε χέρας ἐμὰς λιπεῖν βέλος.
ἐγὼ δέ γ' ἐπεκέλευσά σοι ξίφους τ' ἐφηψάμαν ἅμα.
δεινότατον παθέων ἔρεξα.
λαβοῦ κάλυπτε μέλεα ματέρος πέπλοις καὶ καθάρμοσον σφαγάς.
φονέας ἔτικτες ἆρά σοι.
ἰδού φίλαι τε κοὐ φίλαι φάρεα τάδ' ἀμφιβάλλομεν τέρμα κακῶν μεγάλων δόμοισιν.
ἀλλ' οἵδε δόμων ὕπερ ἀκροτάτων βαίνουσί τινες δαίμονες ἢ θεῶν τῶν οὐρανίων· οὐ γὰρ θνητῶν γ' ἥδε κέλευθος.
δεινὸν δὲ ναυσὶν ἀρτίως πόντου σάλον παύσαντ' ἀφίγμεθ' Ἄργος ὡς ἐσείδομεν σφαγὰς ἀδελφῆς τῆσδε μητέρος δὲ σῆς.
δίκαια μέν νυν ἥδ' ἔχει σὺ δ' οὐχὶ δρᾶις.
Φοῖβος δέ Φοῖβοςἀλλ' ἄναξ γάρ ἐστ' ἐμός σιγῶ· σοφὸς δ' ὢν οὐκ ἔχρησέ σοι σοφά.
αἰνεῖν δ' ἀνάγκη ταῦτα· τἀντεῦθεν δὲ χρὴ πράσσειν ἃ Μοῖρα Ζεύς τ' ἔκρανε σοῦ πέρι.
Πυλάδηι μὲν Ἠλέκτραν δὸς ἄλοχον ἐς δόμους σὺ δ' Ἄργος ἔκλιπ'· οὐ γὰρ ἔστι σοὶ πόλιν τήνδ' ἐμβατεύειν μητέρα κτείναντα σήν.
δειναὶ δὲ Κῆρές ς' αἱ κυνώπιδες θεαὶ τροχηλατήσους' ἐμμανῆ πλανώμενον.
ἐλθὼν δ' Ἀθήνας Παλλάδος σεμνὸν βρέτας πρόσπτυξον· εἴρξει γάρ νιν ἐπτοημένας δεινοῖς δράκουσιν ὥστε μὴ ψαύειν σέθεν γοργῶφ' ὑπερτείνουσα σῶι κάραι κύκλον.
ἔστιν δ' Ἄρεώς τις ὄχθος οὗ πρῶτον θεοὶ ἕζοντ' ἐπὶ ψήφοισιν αἵματος πέρι Ἁλιρρόθιον ὅτ' ἔκταν' ὠμόφρων Ἄρης μῆνιν θυγατρὸς ἀνοσίων νυμφευμάτων πόντου κρέοντος παῖδ' ἵν' εὐσεβεστάτη ψήφου βεβαία τ' ἐστὶν ἐκ τούτου θέσις.
ἐνταῦθα καὶ σὲ δεῖ δραμεῖν φόνου πέρι.
ἴσαι δέ ς' ἐκσώσουσι μὴ θανεῖν δίκηι ψῆφοι τεθεῖσαι· Λοξίας γὰρ αἰτίαν ἐς αὑτὸν οἴσει μητέρος χρήσας φόνον.
καὶ τοῖσι λοιποῖς ὅδε νόμος τεθήσεται νικᾶν ἴσαις ψήφοισι τὸν φεύγοντ' ἀεί.
δειναὶ μὲν οὖν θεαὶ τῶιδ' ἄχει πεπληγμέναι πάγον παρ' αὐτὸν χάσμα δύσονται χθονός σεμνὸν βροτοῖσιν εὐσεβέσι χρηστήριον.
σὲ δ' Ἀρκάδων χρὴ πόλιν ἐπ' Ἀλφειοῦ ῥοαῖς οἰκεῖν Λυκαίου πλησίον σηκώματος· ἐπώνυμος δὲ σοῦ πόλις κεκλήσεται.
σοὶ μὲν τάδ' εἶπον.
τόνδε δ' Αἰγίσθου νέκυν Ἄργους πολῖται γῆς καλύψουσιν τάφωι.
μητέρα δὲ τὴν σὴν ἄρτι Ναυπλίαν παρὼν Μενέλαος ἐξ οὗ Τρωϊκὴν εἷλε χθόνα Ἑλένη τε θάψει· Πρωτέως γὰρ ἐκ δόμων ἥκει λιποῦς' Αἴγυπτον οὐδ' ἦλθεν Φρύγας· Ζεὺς δ' ὡς ἔρις γένοιτο καὶ φόνος βροτῶν εἴδωλον Ἑλένης ἐξέπεμψ' ἐς Ἴλιον.
Πυλάδης μὲν οὖν κόρην τε καὶ δάμαρτ' ἔχων Ἀχαιίδος γῆς οἴκαδ' ἐκπορευέτω καὶ τὸν λόγωι σὸν πενθερὸν κομιζέτω Φωκέων ἐς αἶαν καὶ δότω πλούτου βάθος.
σὺ δ' Ἰσθμίας γῆς αὐχέν' ἐμβαίνων ποδὶ χώρει πρὸς ὄχθον Κεκροπίας εὐδαίμονα.
πεπρωμένην γὰρ μοῖραν ἐκπλήσας φόνου εὐδαιμονήσεις τῶνδ' ἀπαλλαχθεὶς πόνων.
πῶς ὄντε θεὼ τῆσδέ τ' ἀδελφὼ τῆς καπφθιμένης οὐκ ἠρκέσατον Κῆρας μελάθροις;  μοῖρά τ' ἀνάγκη τ' ἦγ' ἐς τὸ χρεὼν Φοίβου τ' ἄσοφοι γλώσσης ἐνοπαί.
τίς δ' ἔμ' Ἀπόλλων ποῖοι χρησμοὶ φονίαν ἔδοσαν μητρὶ γενέσθαι;  κοιναὶ πράξεις κοινοὶ δὲ πότμοι μία δ' ἀμφοτέρους ἄτη πατέρων διέκναισεν.
ὦ σύγγονέ μοι χρονίαν ς' ἐσιδὼν τῶν σῶν εὐθὺς φίλτρων στέρομαι καὶ ς' ἀπολείψω σοῦ λειπόμενος.
πόσις ἔστ' αὐτῆι καὶ δόμος· οὐχ ἥδ' οἰκτρὰ πέπονθεν πλὴν ὅτι λείπει πόλιν Ἀργείων.
ὁσίαν θάρσει Παλλάδος ἥξεις πόλιν· ἀλλ' ἀνέχου.
περί μοι στέρνοις στέρνα πρόσαψον σύγγονε φίλτατε· διὰ γὰρ ζευγνῦς' ἡμᾶς πατρίων μελάθρων μητρὸς φόνιοι κατάραι.
βάλε πρόσπτυξον σῶμα· θανόντος δ' ὡς ἐπὶ τύμβωι καταθρήνησον.
φεῦ φεῦ· δεινὸν τόδ' ἐγηρύσω καὶ θεοῖσι κλύειν.
ἔνι γὰρ κἀμοὶ τοῖς τ' οὐρανίδαις οἶκτος θνητῶν πολυμόχθων.
οὐκέτι ς' ὄψομαι.
οὐδ' ἐγὼ ἐς σὸν βλέφαρον πελάσω.
τάδε λοίσθιά μοι προσφθέγματά σου.
ὦ χαῖρε πόλις· χαίρετε δ' ὑμεῖς πολλά πολίτιδες.
Πυλάδη χαίρων ἴθι νυμφεύου δέμας Ἠλέκτρας.
τοῖσδε μελήσει γάμος.
ἀλλὰ κύνας τάσδ' ὑποφεύγων στεῖχ' ἐπ' Ἀθηνῶν· δεινὸν γὰρ ἴχνος βάλλους' ἐπὶ σοὶ χειροδράκοντες χρῶτα κελαιναί δεινῶν ὀδυνῶν καρπὸν ἔχουσαι· νὼ δ' ἐπὶ πόντον Σικελὸν σπουδῆι σώσοντε νεῶν πρώιρας ἐνάλους.
διὰ δ' αἰθερίας στείχοντε πλακὸς τοῖς μὲν μυσαροῖς οὐκ ἐπαρήγομεν οἷσιν δ' ὅσιον καὶ τὸ δίκαιον φίλον ἐν βιότωι τούτους χαλεπῶν ἐκλύοντες μόχθων σώιζομεν.
οὕτως ἀδικεῖν μηδεὶς θελέτω μηδ' ἐπιόρκων μέτα συμπλείτω· θεὸς ὢν θνητοῖς ἀγορεύω.
χαίρετε· χαίρειν δ' ὅστις δύναται καὶ ξυντυχίαι μή τινι κάμνει θνητῶν εὐδαίμονα πράσσει.
