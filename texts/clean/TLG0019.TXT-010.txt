Ὦ λαμπρὸν ὄμμα τοῦ τροχηλάτου λύχνου κάλλιστ' ἐν εὐστόχοισιν ἐξηυρημένον γονάς τε γὰρ σὰς καὶ τύχας δηλώσομεν· τροχῷ γὰρ ἐλαθεὶς κεραμικῆς ῥύμης ἄπο μυκτῆρσι λαμπρὰς ἡλίου τιμὰς ἔχεις ὅρμα φλογὸς σημεῖα τὰ ξυγκείμενα.
σοὶ γὰρ μόνῳ δηλοῦμεν εἰκότως ἐπεὶ κἀν τοῖσι δωματίοισιν Ἀφροδίτης τρόπων πειρωμέναισι πλησίον παραστατεῖς λορδουμένων τε σωμάτων ἐπιστάτην ὀφθαλμὸν οὐδεὶς τὸν σὸν ἐξείργει δόμων.
μόνος δὲ μηρῶν εἰς ἀπορρήτους μυχοὺς λάμπεις ἀφεύων τὴν ἐπανθοῦσαν τρίχα· στοάς τε καρποῦ Βακχίου τε νάματος πλήρεις ὑποιγνύσαισι συμπαραστατεῖς· καὶ ταῦτα συνδρῶν οὐ λαλεῖς τοῖς πλησίον.
ἀνθ' ὧν συνείσει καὶ τὰ νῦν βουλεύματα ὅσα Σκίροις ἔδοξε ταῖς ἐμαῖς φίλαις.
ἀλλ' οὐδεμία πάρεστιν ἃς ἥκειν ἐχρῆν.
καίτοι πρὸς ὄρθρον γ' ἐστίν ἡ δ' ἐκκλησία αὐτίκα μάλ' ἔσται· καταλαβεῖν δ' ἡμᾶς ἕδρας δεῖ τὰς ἑταίρας κῶλά θ' ἱζομένας λαθεῖν ἃς Φυρόμαχός ποτ' εἶπεν εἰ μέμνησθ' ἔτι.
φέρε νυν ἐπαναχωρήσω πάλιν μὴ καί τις ὢν ἀνὴρ ὁ προσιὼν τυγχάνῃ.
ὥρα βαδίζειν ὡς ὁ κῆρυξ ἀρτίως ἡμῶν προσιόντων δεύτερον κεκόκκυκεν.
ἐγὼ δέ γ' ὑμᾶς προσδοκῶς' ἐγρηγόρη τὴν νύκτα πᾶσαν.
ἀλλὰ φέρε τὴν γείτονα τήνδ' ἐκκαλέσωμαι θρυγανῶσα τὴν θύραν.
δεῖ γὰρ τὸν ἄνδρ' αὐτῆς λαθεῖν.
ἤκουσά τοι ὑποδουμένη τὸ κνῦμά σου τῶν δακτύλων ἅτ' οὐ καταδαρθοῦς'.
ὁ γὰρ ἀνήρ ὦ φιλτάτη Σαλαμίνιος γάρ ἐστιν ᾧ ξύνειμ' ἐγώ τὴν νύχθ' ὅλην ἤλαυνέ μ' ἐν τοῖς στρώμασιν ὥστ' ἄρτι τουτὶ θοἰμάτιον αὐτοῦ 'λαβον.
καὶ μὴν ὁρῶ καὶ Κλειναρέτην καὶ Σωστράτην προσιοῦσαν ἤδη τήνδε καὶ Φιλαινέτην.
τὴν Σμικυθίωνος δ' οὐχ ὁρᾷς Μελιστίχην σπεύδουσαν ἐν ταῖς ἐμβάσιν;  καί μοι δοκεῖ κατὰ σχολὴν παρὰ τἀνδρὸς ἐξελθεῖν μόνη.
καὶ πάνυ ταλαιπώρως ἔγωγ' ὦ φιλτάτη ἐκδρᾶσα παρέδυν.
ὁ γὰρ ἀνὴρ τὴν νύχθ' ὅλην ἔβηττε τριχίδων ἑσπέρας ἐμπλήμενος.
κάθησθε τοίνυν ὡς ἂν ἀνέρωμαι τάδε ὑμᾶς ἐπειδὴ συλλελεγμένας ὁρῶ ὅσα Σκίροις ἔδοξεν εἰ δεδράκατε.
πρῶτον μέν γ' ἔχω τὰς μασχάλας λόχμης δασυτέρας καθάπερ ἦν ξυγκείμενον.
ἔπειθ' ὁπόθ' ἁνὴρ εἰς ἀγορὰν οἴχοιτό μου ἀλειψαμένη τὸ σῶμ' ὅλον δι' ἡμέρας ἐχραινόμην ἑστῶσα πρὸς τὸν ἥλιον.
κἄγωγε· τὸ ξυρὸν δέ γ' ἐκ τῆς οἰκίας ἔρριψα πρῶτον ἵνα δασυνθείην ὅλη καὶ μηδὲν εἴην ἔτι γυναικὶ προσφερής.
κἄγωγ' Ἐπικράτους οὐκ ὀλίγῳ καλλίονα.
καὶ μὴν τά γ' ἄλλ' ὑμῖν ὁρῶ πεπραγμένα.
Λακωνικὰς γὰρ ἔχετε καὶ βακτηρίας καὶ θαἰμάτια τἀνδρεῖα καθάπερ εἴπομεν.
ἔγωγέ τοι τὸ σκύταλον ἐξηνεγκάμην τὸ τοῦ Λαμίου τουτὶ καθεύδοντος λάθρᾳ.
τοῦτ' ἔστ' ἐκείνου τὸ σκύταλον ὃς πέρδεται.
νὴ τὸν Δία τὸν σωτῆρ' ἐπιτήδειός γ' ἂν ἦν τὴν τοῦ πανόπτου διφθέραν ἐνημμένος εἴπερ τις ἄλλος βουκολεῖν τὸν δήμιον.
ἀλλ' ἄγεθ' ὅπως καὶ τἀπὶ τούτοις δράσομεν ἕως ἔτ' ἐστὶν ἄστρα κατὰ τὸν οὐρανόν· ἡκκλησία δ' εἰς ἣν παρεσκευάσμεθα ἡμεῖς βαδίζειν ἐξ ἕω γενήσεται.
νὴ τὸν Δί' ὥστε δεῖ σε καταλαβεῖν ἕδρας ὑπὸ τῷ λίθῳ τῶν πρυτάνεων καταντικρύ.
ταυτί γέ τοι νὴ τὸν Δί' ἐφερόμην ἵνα πληρουμένης ξαίνοιμι τῆς ἐκκλησίας.
τί γὰρ ἂν χεῖρον ἀκροῴμην ἄρα ξαίνουσα; γυμνὰ δ' ἐστί μου τὰ παιδία.
ἰδού γέ σε ξαίνουσαν ἣν τοῦ σώματος οὐδὲν παραφῆναι τοῖς καθημένοις ἔδει.
οὐκοῦν καλά γ' ἂν πάθοιμεν εἰ πλήρης τύχοι ὁ δῆμος ὢν κἄπειθ' ὑπερβαίνουσά τις ἀναβαλλομένη δείξειε τὸν Φορμίσιον.
νυνὶ δ' ὁρᾷς πράττει τὰ μέγιστ' ἐν τῇ πόλει.
τούτου γέ τοι νὴ τὴν ἐπιοῦσαν ἡμέραν τόλμημα τολμῶμεν τοσοῦτον οὕνεκα ἤν πως παραλαβεῖν τῆς πόλεως τὰ πράγματα δυνώμεθ' ὥστ' ἀγαθόν τι πρᾶξαι τὴν πόλιν.
νῦν μὲν γὰρ οὔτε θέομεν οὔτ' ἐλαύνομεν.
λέγουσι γὰρ καὶ τῶν νεανίσκων ὅσοι πλεῖστα σποδοῦνται δεινοτάτους εἶναι λέγειν.
ἡμῖν δ' ὑπάρχει τοῦτο κατὰ τύχην τινά.
οὐκ οἶδα.
δεινὸν δ' ἐστὶν ἡ μὴ 'μπειρία.
τίς δ' ὦ μέλ' ἡμῶν οὐ λαλεῖν ἐπίσταται;         ἴθι δὴ σὺ περιδοῦ καὶ ταχέως ἀνὴρ γενοῦ.
ἐγὼ δὲ θεῖσα τοὺς στεφάνους περιδήσομαι καὐτὴ μεθ' ὑμῶν ἤν τί μοι δόξῃ λέγειν.
δεῦρ' ὦ γλυκυτάτη Πραξαγόρα σκέψαι τάλαν ὡς καὶ καταγέλαστον τὸ πρᾶγμα φαίνεται.
ὁ περιστίαρχος περιφέρειν χρὴ τὴν γαλῆν.
πάριτ' ἐς τὸ πρόσθεν.
Ἀρίφραδες παῦσαι λαλῶν.
κάθιζε παριών.
περίθου δὴ τὸν στέφανον τύχἀγαθῇ.
λέγοις ἄν.
τί γὰρ ὦ μέλ' ἐστεφανωσάμην;         ἄπιθ' ἐκποδών· τοιαῦτ' ἂν ἡμᾶς ἠργάσω κἀκεῖ.
νὴ τὴν Ἄρτεμιν καὶ ταῦτά γ' εὔζωρον.
τὰ γοῦν βουλεύματα αὐτῶν ὅς' ἂν πράξωσιν ἐνθυμουμένοις ὥσπερ μεθυόντων ἐστὶ παραπεπληγμένα.
σὺ μὲν βάδιζε καὶ κάθης'· οὐδὲν γὰρ εἶ.
νὴ τὸν Δί' ἦ μοι μὴ γενειᾶν κρεῖττον ἦν· δίψῃ γάρ ὡς ἔοικ' ἀφαυανθήσομαι.
ἴθι δὴ στεφανοῦ· καὶ γὰρ τὸ χρῆμ' ἐργάζεται.
ἄγε νυν ὅπως ἀνδριστὶ καὶ καλῶς ἐρεῖς διερεισαμένη τὸ σχῆμα τῇ βακτηρίᾳ.
ἐβουλόμην μὲν ἕτερον ἂν τῶν ἠθάδων λέγειν τὰ βέλτισθ' ἵν' ἐκαθήμην ἥσυχος.
νῦν δ' οὐκ ἐάσω κατά γε τὴν ἐμὴν μίαν ἐν τοῖς καπηλείοισι λάκκους ἐμποιεῖν ὕδατος.
ἐμοὶ μὲν οὐ δοκεῖ μὰ τὼ θεώ.
μὰ Δί' ἀλλ' ἀνὴρ ὢν τὼ θεὼ κατώμοσας καίτοι τά γ' ἄλλ' εἰποῦσα δεξιώτατα.
ὢ νὴ τὸν Ἀπόλλω.
παῦε τοίνυν ὡς ἐγὼ ἐκκλησιάσους' οὐκ ἂν προβαίην τὸν πόδα τὸν ἕτερον εἰ μὴ ταῦτ' ἀκριβωθήσεται.
φέρε τὸν στέφανον· ἐγὼ γὰρ αὖ λέξω πάλιν.
οἶμαι γὰρ ἤδη μεμελετηκέναι καλῶς.
ἄπερρε καὶ σὺ καὶ κάθης' ἐντευθενί.
αὐτὴ γὰρ ὑμῶν γ' ἕνεκά μοι λέξειν δοκῶ τονδὶ λαβοῦσα.
τοῖς θεοῖς μὲν εὔχομαι τυχεῖν κατορθώσασα τὰ βεβουλευμένα.
ἐμοὶ δ' ἴσον μὲν τῆσδε τῆς χώρας μέτα ὅσονπερ ὑμῖν· ἄχθομαι δὲ καὶ φέρω τὰ τῆς πόλεως ἅπαντα βαρέως πράγματα.
ὁρῶ γὰρ αὐτὴν προστάταισι χρωμένην ἀεὶ πονηροῖς.
κἄν τις ἡμέραν μίαν χρηστὸς γένηται δέκα πονηρὸς γίγνεται.
ἐπέτρεψας ἑτέρῳ· πλείον' ἔτι δράσει κακά.
χαλεπὸν μὲν οὖν ἄνδρας δυσαρέστους νουθετεῖν οἳ τοὺς φιλεῖν μὲν βουλομένους δεδοίκατε τοὺς δ' οὐκ ἐθέλοντας ἀντιβολεῖθ' ἑκάστοτε.
ἐκκλησίαισιν ἦν ὅτ' οὐκ ἐχρώμεθα οὐδὲν τὸ παράπαν· ἀλλὰ τόν γ' Ἀγύρριον πονηρὸν ἡγούμεσθα.
νῦν δὲ χρωμένων ὁ μὲν λαβὼν ἀργύριον ὑπερεπῄνεσεν ὁ δ' οὐ λαβὼν εἶναι θανάτου φής' ἀξίους τοὺς μισθοφορεῖν ζητοῦντας ἐν τἠκκλησίᾳ.
νὴ τὴν Ἀφροδίτην εὖ γε ταυταγὶ λέγεις.
ἀλλ' οὐκ ἂν εἶπον.
μηδ' ἐθίζου νῦν λέγειν.
τὸ συμμαχικὸν αὖ τοῦθ' ὅτ' ἐσκοπούμεθα εἰ μὴ γένοιτ' ἀπολεῖν ἔφασκον τὴν πόλιν.
ὅτε δὴ δ' ἐγένετ' ἤχθοντο τῶν δὲ ῥητόρων ὁ τοῦτ' ἀναπείσας εὐθὺς ἀποδρὰς ᾤχετο.
ναῦς δεῖ καθέλκειν· τῷ πένητι μὲν δοκεῖ τοῖς πλουσίοις δὲ καὶ γεωργοῖς οὐ δοκεῖ.
Κορινθίοις ἄχθεσθε κἀκεῖνοί γέ σοι· νῦν εἰσὶ χρηστοί καὶ σύ νυν χρηστὸς γενοῦ.
Ἁργεῖος ἀμαθής ἀλλ' Ἱερώνυμος σοφός.
σωτηρία παρέκυψεν ἀλλ' ὀργίζεται Θρασύβουλος αὐτὸς οὐχὶ παρακαλούμενος.
ὡς ξυνετὸς ἁνήρ.
νῦν καλῶς ἐπῄνεσας.
ὑμεῖς γάρ ἐστ' ὦ δῆμε τούτων αἴτιοι.
τὰ δημόσια γὰρ μισθοφοροῦντες χρήματα ἰδίᾳ σκοπεῖσθ' ἕκαστος ὅ τι τις κερδανεῖ τὸ δὲ κοινὸν ὥσπερ Αἴσιμος κυλίνδεται.
ἢν οὖν ἐμοὶ πείθησθε σωθήσεσθ' ἔτι.
ταῖς γὰρ γυναιξὶ φημὶ χρῆναι τὴν πόλιν ἡμᾶς παραδοῦναι.
καὶ γὰρ ἐν ταῖς οἰκίαις ταύταις ἐπιτρόποις καὶ ταμίαισι χρώμεθα.
εὖ γ' εὖ γε νὴ Δί' εὖ γε.
λέγε λέγ' ὦγαθέ.
ὡς δ' εἰσὶν ἡμῶν τοὺς τρόπους βελτίονες ἐγὼ διδάξω.
πρῶτα μὲν γὰρ τἄρια βάπτουσι θερμῷ κατὰ τὸν ἀρχαῖον νόμον ἁπαξάπασαι κοὐχὶ μεταπειρωμένας ἴδοις ἂν αὐτάς.
ἡ δ' Ἀθηναίων πόλις εἰ τοῦτο χρηστῶς εἶχεν οὐκ ἂν ἐσῴζετο εἰ μή τι καινὸν ἄλλο περιηργάζετο.
καθήμεναι φρύγουσιν ὥσπερ καὶ πρὸ τοῦ.
ἐπὶ τῆς κεφαλῆς φέρουσιν ὥσπερ καὶ πρὸ τοῦ.
τὰ Θεσμοφόρι' ἄγουσιν ὥσπερ καὶ πρὸ τοῦ.
πέττουσι τοὺς πλακοῦντας ὥσπερ καὶ πρὸ τοῦ.
τοὺς ἄνδρας ἐπιτρίβουσιν ὥσπερ καὶ πρὸ τοῦ.
μοιχοὺς ἔχουσιν ἔνδον ὥσπερ καὶ πρὸ τοῦ.
αὑταῖς παροψωνοῦσιν ὥσπερ καὶ πρὸ τοῦ.
οἶνον φιλοῦς' εὔζωρον ὥσπερ καὶ πρὸ τοῦ.
βινούμεναι χαίρουσιν ὥσπερ καὶ πρὸ τοῦ.
τὰ δ' ἄλλ' ἐάσω.
ταῦτ' ἐὰν πείθησθέ μοι εὐδαιμονοῦντες τὸν βίον διάξετε.
εὖ γ' ὦ γλυκυτάτη Πραξαγόρα καὶ δεξιῶς.
ἔπειτ' ἀκούους' ἐξέμαθον τῶν ῥητόρων.
οὐκ ἐτὸς ἄρ' ὦ μέλ' ἦσθα δεινὴ καὶ σοφή.
καί σε στρατηγὸν αἱ γυναῖκες αὐτόθεν αἱρούμεθ' ἢν ταῦθ' ἁπινοεῖς κατεργάσῃ.
ἀλλὰ τοῦτό γε ἴσασι πάντες.
ἀλλὰ καὶ μελαγχολᾶν.
καὶ τοῦτ' ἴσασιν.
ἀλλὰ καὶ τὰ τρύβλια κακῶς κεραμεύειν τὴν δὲ πόλιν εὖ καὶ καλῶς.
τί δ' ἢν ὑποκρούωσίν σε;  προσκινήσομαι ἅτ' οὐκ ἄπειρος οὖσα πολλῶν κρουμάτων.
ἐκεῖνο μόνον ἄσκεπτον ἤν ς' οἱ τοξόται ἕλκωσιν ὅ τι δράσεις ποτ'.
ἐξαγκωνιῶ ὡδί· μέση γὰρ οὐδέποτε ληφθήσομαι.
ἡμεῖς δέ γ' ἢν αἴρως' ἐᾶν κελεύσομεν.
ταυτὶ μὲν ἡμῖν ἐντεθύμηται καλῶς.
ἐκεῖνο δ' οὐ πεφροντίκαμεν ὅτῳ τρόπῳ τὰς χεῖρας αἴρειν μνημονεύσομεν τότε.
εἰθισμέναι γάρ ἐσμεν αἴρειν τὼ σκέλει.
χαλεπὸν τὸ πρᾶγμ'· ὅμως δὲ χειροτονητέον ἐξωμισάσαις τὸν ἕτερον βραχίονα.
ἄγε νυν ἀναστέλλεσθ' ἄνω τὰ χιτώνια· ὑποδεῖσθε δ' ὡς τάχιστα τὰς Λακωνικάς ὥσπερ τὸν ἄνδρ' ἐθεᾶσθ' ὅτ' εἰς ἐκκλησίαν μέλλοι βαδίζειν ἢ θύραζ' ἑκάστοτε.
ἔπειτ' ἐπειδὰν ταῦτα πάντ' ἔχῃ καλῶς περιδεῖσθε τοὺς πώγωνας.
ἡνίκ' ἂν δέ γε τούτους ἀκριβώσητε περιηρμοσμέναι καὶ θαἰμάτια τἀνδρεῖ' ἅπερ γ' ἐκλέψατε ἐπαναβάλησθε κᾆτα ταῖς βακτηρίαις ἐπερειδόμεναι βαδίζετ' ᾄδουσαι μέλος πρεσβυτικόν τι τὸν τρόπον μιμούμεναι τὸν τῶν ἀγροίκων.
εὖ λέγεις.
ἡμεῖς δέ γε προΐωμεν αὐτῶν.
καὶ γὰρ ἑτέρας οἴομαι ἐκ τῶν ἀγρῶν ἐς τὴν πύκν' ἥξειν ἄντικρυς γυναῖκας.
ἀλλὰ σπεύσαθ' ὡς εἴωθ' ἐκεῖ τοῖς μὴ παροῦσιν ὀρθρίοις ἐς τὴν πύκνα ὑπαποτρέχειν ἔχουσι μηδὲ πάτταλον.
ὥρα προβαίνειν ὦνδρες ἡμῖν ἐστι· τοῦτο γὰρ χρὴ μεμνημένας ἀεὶ λέγειν ὡς μήποτ' ἐξολίσθῃ ἡμᾶς.
ὁ κίνδυνος γὰρ οὐχὶ μικρός ἢν ἁλῶμεν ἐνδυόμεναι κατὰ σκότον τόλμημα τηλικοῦτον.
χωρῶμεν εἰς ἐκκλησίαν ὦνδρες· ἠπείλησε γὰρ                                                                στρ.
ὁ θεσμοθέτης ὃς ἂν μὴ πρῲ πάνυ τοῦ κνέφους ἥκῃ κεκονιμένος στέργων σκοροδάλμῃ βλέπων ὑπότριμμα μὴ δώσειν τὸ τριώβολον.
ὅρα δ' ὅπως ὠθήσομεν τούσδε τοὺς ἐξ ἄστεως                                                                ἀντ.
ἥκοντας ὅσοι πρὸ τοῦ μέν ἡνίκ' ἔδει λαβεῖν ἐλθόντ' ὀβολὸν μόνον καθῆντο λαλοῦντες ἐν τοῖς στεφανώμασιν νυνὶ δ' ἐνοχλοῦς' ἄγαν.
ἀλλ' οὐχί Μυρωνίδης ὅτ' ἦρχεν ὁ γεννάδας οὐδεὶς ἂν ἐτόλμα τὰ τῆς πόλεως διοικεῖν ἀργύριον φέρων· ἀλλ' ἧκεν ἕκαστος ἐν ἀσκιδίῳ φέρων πιεῖν ἅμα τ' ἄρτον αὑτῷ καὶ δύο κρομμύω καὶ τρεῖς ἂν ἐλάας.
νυνὶ δὲ τριώβολον ζητοῦσι λαβεῖν ὅταν πράττωσί τι κοινὸν ὥσπερ πηλοφοροῦντες.
ἐγὼ δὲ κατάκειμαι πάλαι χεζητιῶν τὰς ἐμβάδας ζητῶν λαβεῖν ἐν τῷ σκότῳ καὶ θοἰμάτιον.
ὅτε δὴ δ' ἐκεῖνο ψηλαφῶν οὐκ ἐδυνάμην εὑρεῖν ὁ δ' ἤδη τὴν θύραν ἐπεῖχε κρούων ὁ κοπρεαῖος λαμβάνω τουτὶ τὸ τῆς γυναικὸς ἡμιδιπλοίδιον καὶ τὰς ἐκείνης Περσικὰς ὑφέλκομαι.
οἴμοι κακοδαίμων ὅτι γέρων ὢν ἠγόμην γυναῖχ'· ὅσας εἴμ' ἄξιος πληγὰς λαβεῖν.
οὐ γάρ ποθ' ὑγιὲς οὐδὲν ἐξελήλυθεν δράσους'.
ὅμως δ' οὖν ἐστιν ἀποπατητέον.
εἰπέ μοι τί τοῦτό σοι τὸ πυρρόν ἐστιν; οὔτι που Κινησίας σου κατατετίληκέν ποθεν;         οὔκ ἀλλὰ τῆς γυναικὸς ἐξελήλυθα τὸ κροκωτίδιον ἀμπισχόμενος οὑνδύεται.
ζητῶν γὰρ αὔτ' οὐχ ηὗρον ἐν τοῖς στρώμασιν.
ὃ καὶ δέδοικα μή τι δρᾷ νεώτερον.
νὴ τὸν Ποσειδῶ ταὐτὰ τοίνυν ἄντικρυς ἐμοὶ πέπονθας· καὶ γὰρ ᾗ ξύνειμ' ἐγὼ φρούδη 'στ' ἔχουσα θοἰμάτιον οὑγὼ 'φόρουν.
κοὐ τοῦτο λυπεῖ μ' ἀλλὰ καὶ τὰς ἐμβάδας.
οὔκουν λαβεῖν γ' αὐτὰς ἐδυνάμην οὐδαμοῦ.
μὰ τὸν Διόνυσον οὐδ' ἐγὼ γὰρ τὰς ἐμὰς Λακωνικάς ἀλλ' ὡς ἔτυχον χεζητιῶν ἐς τὼ κοθόρνω τὼ πόδ' ἐνθεὶς ἵεμαι ἵνα μὴ 'γχέσαιμ' ἐς τὴν σισύραν· φανὴ γὰρ ἦν.
οὔκουν πονηρά γ' ἐστὶν ὅ τι κἄμ' εἰδέναι.
ἀλλὰ σὺ μὲν ἱμονιάν τιν' ἀποπατεῖς ἐμοὶ δ' ὥρα βαδίζειν ἐστὶν εἰς ἐκκλησίαν ἤνπερ λάβω θοἰμάτιον ὅπερ ἦν μοι μόνον.
κἄγωγ' ἐπειδὰν ἀποπατήσω· νῦν δέ μοι ἀχράς τις ἐγκλῄσας' ἔχει τὰ σιτία.
ἀτὰρ τί δράσω; καὶ γὰρ οὐδὲ τοῦτό με μόνον τὸ λυποῦν ἐστιν ἀλλ' ὅταν φάγω ὅποι βαδιεῖταί μοι τὸ λοιπὸν ἡ κόπρος.
νῦν μὲν γὰρ οὗτος βεβαλάνωκε τὴν θύραν ὅστις ποτ' ἔσθ' ἅνθρωπος ἁχραδούσιος.
Ἀντισθένη τις καλεσάτω πάσῃ τέχνῃ· οὗτος γὰρ ἁνὴρ ἕνεκά γε στεναγμάτων οἶδεν τί πρωκτὸς βούλεται χεζητιῶν.
ὦ πότνι' Εἰλείθυια μή με περιίδῃς διαρραγέντα μηδὲ βεβαλανωμένον ἵνα μὴ γένωμαι σκωραμὶς κωμῳδική.
τὸ τῆς γυναικὸς δ' ἀμπέχει χιτώνιον;         ἐν τῷ σκότῳ γὰρ τοῦτ' ἔτυχον ἔνδον λαβών.
ἤδη λέλυται γάρ;  νὴ Δί' ὄρθριον μὲν οὖν.
καὶ δῆτα πολὺν ἡ μίλτος ὦ Ζεῦ φίλτατε γέλων πάρεσχεν ἣν προσέρραινον κύκλῳ.
ἀλλ' ὕστερος νῦν ἦλθον ὥστ' αἰσχύνομαι.
μὰ τὸν Δί' οὐδέν' ἄλλον ἢ τὸν θύλακον.
καὶ δῆτα πάντας σκυτοτόμοις ᾐκάζομεν ὁρῶντες αὐτούς· οὐ γὰρ ἀλλ' ὑπερφυῶς ὡς λευκοπληθὴς ἦν ἰδεῖν ἡκκλησία.
ὥστ' οὐκ ἔλαβον οὔτ' αὐτὸς οὔτ' ἄλλοι συχνοί.
οἴμοι δείλαιος.
Ἀντίλοχ' ἀποίμωξόν με τοῦ τριωβόλου τὸν ζῶντα μᾶλλον· τἀμὰ γὰρ διοίχεται.
κἄπειθ' ὁ δῆμος ἀναβοᾷ πόσον δοκεῖς οὐ δεινὰ τολμᾶν τουτονὶ δημηγορεῖν καὶ ταῦτα περὶ σωτηρίας προκειμένου ὃς αὐτὸς αὑτῷ βλεφαρίδ' οὐκ ἐσώσατο; ὁ δ' ἀναβοήσας καὶ περιβλέψας ἔφη τί δαί με χρὴ δρᾶν;  σκόροδ' ὁμοῦ τρίψαντ' ὀπῷ τιθύμαλλον ἐμβαλόντα τοῦ Λακωνικοῦ σαυτοῦ παραλείφειν τὰ βλέφαρα τῆς ἑσπέρας ἔγωγ' ἂν εἶπον εἰ παρὼν ἐτύγχανον.
μετὰ τοῦτον Εὐαίων ὁ δεξιώτατος παρῆλθε γυμνός ὡς ἐδόκει τοῖς πλείοσιν αὐτός γε μέντοὔφασκεν ἱμάτιον ἔχειν κἄπειτ' ἔλεξε δημοτικωτάτους λόγους· ὁρᾶτε μέν με δεόμενον σωτηρίας τετραστατήρου καὐτόν· ἀλλ' ὅμως ἐρῶ ὡς τὴν πόλιν καὶ τοὺς πολίτας σώσετε.
ἢν γὰρ παρέχωσι τοῖς δεομένοις οἱ κναφῆς χλαίνας ἐπειδὰν πρῶτον ἥλιος τραπῇ πλευρῖτις ἡμῶν οὐδέν' ἂν λάβοι ποτέ.
ὅσοις δὲ κλίνη μή 'στι μηδὲ στρώματα ἰέναι καθευδήσοντας ἀπονενιμμένους ἐς τῶν σκυλοδεψῶν· ἢν δ' ἀποκλῄῃ τῇ θύρᾳ χειμῶνος ὄντος τρεῖς σισύρας ὀφειλέτω.
νὴ τὸν Διόνυσον χρηστά γ'.
εἰ δ' ἐκεῖνά γε προσέθηκεν οὐδεὶς ἀντεχειροτόνησεν ἄν τοὺς ἀλφιταμοιβοὺς τοῖς ἀπόροις τρεῖς χοίνικας δεῖπνον παρέχειν ἅπασιν ἢ κλάειν μακρά ἵνα τοῦτ' ἀπέλαυσαν Ναυσικύδους τἀγαθόν.
μετὰ τοῦτο τοίνυν εὐπρεπὴς νεανίας λευκός τις ἀνεπήδης' ὅμοιος Νικίᾳ δημηγορήσων κἀπεχείρησεν λέγειν ὡς χρὴ παραδοῦναι ταῖς γυναιξὶ τὴν πόλιν.
εἶτ' ἐθορύβησαν κἀνέκραγον ὡς εὖ λέγοι τὸ σκυτοτομικὸν πλῆθος οἱ δ' ἐκ τῶν ἀγρῶν ἀνεβορβόρυξαν.
νοῦν γὰρ εἶχον νὴ Δία.
ἀλλ' ἦσαν ἥττους· ὁ δὲ κατεῖχε τῇ βοῇ τὰς μὲν γυναῖκας πόλλ' ἀγαθὰ λέγων σὲ δὲ πολλὰ κακά.
καὶ σέ;  μή πω τοῦτ' ἔρῃ.
κἄπειτα κλέπτην.
ἐμὲ μόνον;  καὶ νὴ Δία τωνδὶ τὸ πλῆθος.
κοὔτε τἀπόρρητ' ἔφη ἐκ Θεσμοφόροιν ἑκάστοτ' αὐτὰς ἐκφέρειν σὲ δὲ κἀμὲ βουλεύοντε τοῦτο δρᾶν ἀεί.
καὶ νὴ τὸν Ἑρμῆν τοῦτό γ' οὐκ ἐψεύσατο.
ἔπειτα συμβάλλειν πρὸς ἀλλήλας ἔφη ἱμάτια χρυσί' ἀργύριον ἐκπώματα μόνας μόναις οὐ μαρτύρων ἐναντίον καὶ ταῦτ' ἀποφέρειν πάντα κοὐκ ἀποστερεῖν ἡμῶν δὲ τοὺς πολλοὺς ἔφασκε τοῦτο δρᾶν.
νὴ τὸν Ποσειδῶ μαρτύρων γ' ἐναντίον.
ἕτερά τε πλεῖστα τὰς γυναῖκας ηὐλόγει· οὐ συκοφαντεῖν οὐ διώκειν οὐδὲ τὸν δῆμον καταλύειν ἄλλα πολλὰ κἀγαθά.
καὶ δέδοκται;  φήμ' ἐγώ.
οὐδ' ἐς δικαστήριον ἄρ' εἶμ' ἀλλ' ἡ γυνή;         οὐδ' ἔτι σὺ θρέψεις οὓς ἔχεις ἀλλ' ἡ γυνή.
ἐκεῖνο δεινὸν τοῖσιν ἡλίκοισι νῷν μὴ παραλαβοῦσαι τῆς πόλεως τὰς ἡνίας ἔπειτ' ἀναγκάζωσι πρὸς βίαν  τί δρᾶν;         κινεῖν ἑαυτάς.
σὺ δέ γε νὴ Δία δρᾶ ταῦθ' ἵν' ἀριστᾷς τε καὶ κινῇς ἅμα.
τὸ πρὸς βίαν δεινότατον.
ἀλλ' εἰ τῇ πόλει τοῦτο ξυνοίσει ταῦτα χρὴ πάντ' ἄνδρα δρᾶν.
λόγος γέ τοί τις ἔστι τῶν γεραιτέρων ἀνόηθ' ὅς' ἂν καὶ μῶρα βουλευσώμεθα ἅπαντ' ἐπὶ τὸ βέλτιον ἡμῖν ξυμφέρειν.
καὶ ξυμφέροι γ' ὦ πότνια Παλλὰς καὶ θεοί.
ἀλλ' εἶμι· σὺ δ' ὑγίαινε.
καὶ σύ γ' ὦ Χρέμης.
ἔμβα χώρει.
ἀλλ' ὡς μάλιστα τοῖν ποδοῖν ἐπικτυπῶν βάδιζε.
ἡμῖν δ' ἂν αἰσχύνην φέροι πάσαισι παρὰ τοῖς ἀνδράσιν τὸ πρᾶγμα τοῦτ' ἐλεγχθέν.
πρὸς ταῦτα συστέλλου σεαυτὴν καὶ περισκοπουμένη ἄθρει κύκλῳ κἀκεῖσε καὶ τἀκ δεξιᾶς μὴ συμφορὰ γενήσεται τὸ πρᾶγμα.
ἀλλ' ἐγκονῶμεν· τοῦ τόπου γὰρ ἐγγύς ἐσμεν ἤδη ὅθενπερ εἰς ἐκκλησίαν ὡρμώμεθ' ἡνίκ' ᾖμεν.
τὴν δ' οἰκίαν ἔξεσθ' ὁρᾶν ὅθενπερ ἡ στρατηγὸς ἔσθ' ἡ τὸ πρᾶγμ' εὑροῦς' ὃ νῦν ἔδοξε τοῖς πολίταις.
ὥστ' εἰκὸς ἡμᾶς μὴ βραδύνειν ἔστ' ἐπαναμενούσας                                                                ἀντ.
πώγωνας ἐξηρτημένας μὴ καί τις ὄψεθ' ἡμέρας χἠμῶν ἴσως κατείπῃ.
ἀλλ' εἶα δεῦρ' ἐπὶ σκιᾶς ἐλθοῦσα πρὸς τὸ τειχίον παραβλέπουσα θατέρῳ πάλιν μετασκεύαζε σαυτὴν αὖθις ἥπερ ἦσθα καὶ μὴ βράδυν'· ὡς τήνδε καὶ δὴ τὴν στρατηγὸν ἡμῶν χωροῦσαν ἐξ ἐκκλησίας ὁρῶμεν.
ἀλλ' ἐπείγου ἅπασα καὶ μίσει σάκον πρὸς τοῖν γναθοῖν ἔχουσα· χαὖται γὰρ ἄκουσαι πάλαι τὸ σχῆμα τοῦτ' ἔχουσιν.
ταυτὶ μὲν ἡμῖν ὦ γυναῖκες εὐτυχῶς τὰ πράγματ' ἐκβέβηκεν ἁβουλεύσαμεν.
ἀλλ' ὡς τάχιστα πρίν τιν' ἀνθρώπων ἰδεῖν ῥιπτεῖτε χλαίνας ἐμβὰς ἐκποδὼν ἴτω χάλα συναπτοὺς ἡνίας Λακωνικάς βακτηρίας ἄφεσθε.
καὶ μέντοι σὺ μὲν ταύτας κατευτρέπιζ' ἐγὼ δὲ βούλομαι εἴσω παρερπύσασα πρὶν τὸν ἄνδρα με ἰδεῖν καταθέσθαι θοἰμάτιον αὐτοῦ πάλιν ὅθενπερ ἔλαβον τἄλλα θ' ἁξηνεγκάμην.
κεῖται καὶ δὴ πάνθ' ἅπερ εἶπας σὸν δ' ἔργον τἄλλα διδάσκειν ὅ τί σοι δρῶσαι ξύμφορον ἡμεῖς δόξομεν ὀρθῶς ὑπακούειν.
οὐδεμιᾷ γὰρ δεινοτέρᾳ σου ξυμμείξας' οἶδα γυναικί.
περιμείνατέ νυν ἵνα τῆς ἀρχῆς ἣν ἄρτι κεχειροτόνημαι ξυμβούλοισιν πάσαις ὑμῖν χρήσωμαι.
καὶ γὰρ ἐκεῖ μοι ἐν τῷ θορύβῳ καὶ τοῖς δεινοῖς ἀνδρειόταται γεγένησθε.
οὔτοι παρὰ τοῦ μοιχοῦ γε φήσεις.
οὐκ ἴσως ἑνός γε.
καὶ μὴν βασανίσαι τουτί γέ σοι ἔξεστι.
τί δ'; οὐχὶ βινεῖται γυνὴ κἄνευ μύρου;         οὐ δὴ τάλαιν' ἔγωγε.
κᾆτ' οὐκ ἦν ἐμοὶ φράσασαν ἰέναι;  τῆς λεχοῦς δ' οὐ φροντίσαι οὕτως ἐχούσης ὦνερ;  εἰποῦσάν γέ μοι.
ἀλλ' ἔστιν ἐνταῦθά τι κακόν.
μὰ τὼ θεὼ ἀλλ' ὥσπερ εἶχον ᾠχόμην· ἐδεῖτο δὲ ἥπερ μεθῆκέ μ' ἐξιέναι πάσῃ τέχνῃ.
ψῦχος γὰρ ἦν ἐγὼ δὲ λεπτὴ κἀσθενής· ἔπειθ' ἵν' ἀλεαίνοιμι τοῦτ' ἠμπεσχόμην.
σὲ δ' ἐν ἀλέᾳ κατακείμενον καὶ στρώμασιν κατέλιπον ὦνερ.
οἶσθ' οὖν ἀπολωλεκυῖα πυρῶν ἑκτέα ὃν χρῆν ἔμ' ἐξ ἐκκλησίας εἰληφέναι;         μὴ φροντίσῃς· ἄρρεν γὰρ ἔτεκε παιδίον.
ἀτὰρ γεγένηται;  ναὶ μὰ Δί'.
οὐδ' ἄρα τὰ δόξαντ' οἶσθα;  μὰ Δί' ἐγὼ μὲν οὔ.
κάθησο τοίνυν σηπίας μασωμένη.
ὑμῖν δέ φασι παραδεδόσθαι τὴν πόλιν.
τίνων;         ἁπαξαπάντων τῶν κατὰ πόλιν πραγμάτων.
νὴ τὴν Ἀφροδίτην μακαρία γ' ἄρ' ἡ πόλις ἔσται τὸ λοιπόν.
οὐ γὰρ ἔτι τοῖς τολμῶσιν αὐτὴν αἰσχρὰ δρᾶν ἔσται τὸ λοιπόν.
οὐδαμοῦ δὲ μαρτυρεῖν οὐ συκοφαντεῖν  μηδαμῶς πρὸς τῶν θεῶν τουτὶ ποιήσῃς μηδ' ἀφέλῃ μου τὸν βίον.
ὦ δαιμόνι' ἀνδρῶν τὴν γυναῖκ' ἔα λέγειν.
μὴ λωποδυτῆσαι μὴ φθονεῖν τοῖς πλησίον μὴ γυμνὸν εἶναι μὴ πένητα μηδένα μὴ λοιδορεῖσθαι μὴ 'νεχυραζόμενον φέρειν.
νὴ τὸν Ποσειδῶ μεγάλα γ' εἰ μὴ ψεύσεται.
ἀλλ' ἀποφανῶ τοῦθ' ὥστε σέ τέ μοι μαρτυρεῖν καὶ τοῦτον αὐτὸν μηδὲν ἀντειπεῖν ἐμοί.
νῦν δὴ δεῖ σε πυκνὴν φρένα καὶ φιλόσοφον ἐγείρειν φροντίδ' ἐπισταμένην ταῖσι φίλαισιν ἀμύνειν.
κοινῇ γὰρ ἐπ' εὐτυχίαισιν ἔρχεται γλώττης ἐπίνοια πολίτην δῆμον ἐπαγλαϊοῦσα μυρίαισιν ὠφελίαισι βίου· δηλοῦν δ' ὅ τί περ δύναται καιρός.
δεῖται γάρ τοι σοφοῦ τινος ἐξευρήματος ἡ πόλις ἡμῶν.
ἀλλὰ πέραινε μόνον μήτε δεδραμένα μήτ' εἰρημένα πω πρότερον.
μισοῦσι γὰρ ἢν τὰ παλαιὰ πολλάκις θεῶνται.
ἀλλ' οὐ μέλλειν ἀλλ' ἅπτεσθαι καὶ δὴ χρῆν ταῖς διανοίαις ὡς τὸ ταχύνειν χαρίτων μετέχει πλεῖστον παρὰ τοῖσι θεαταῖς.
καὶ μὴν ὅτι μὲν χρηστὰ διδάξω πιστεύω· τοὺς δὲ θεατάς εἰ καινοτομεῖν ἐθελήσουσιν καὶ μὴ τοῖς ἠθάσι λίαν τοῖς τ' ἀρχαίοις ἐνδιατρίβειν τοῦτ' ἔσθ' ὃ μάλιστα δέδοικα.
περὶ μὲν τοίνυν τοῦ καινοτομεῖν μὴ δείσῃς· τοῦτο γὰρ ἡμῖν δρᾶν ἀντ' ἄλλης ἀρχῆς ἐστιν τῶν δ' ἀρχαίων ἀμελῆσαι.
μή νυν πρότερον μηδεὶς ὑμῶν ἀντείπῃ μηδ' ὑποκρούσῃ πρὶν ἐπίστασθαι τὴν ἐπίνοιαν καὶ τοῦ φράζοντος ἀκοῦσαι.
κοινωνεῖν γὰρ πάντας φήσω χρῆναι πάντων μετέχοντας κἀκ ταὐτοῦ ζῆν καὶ μὴ τὸν μὲν πλουτεῖν τὸν δ' ἄθλιον εἶναι μηδὲ γεωργεῖν τὸν μὲν πολλήν τῷ δ' εἶναι μηδὲ ταφῆναι μηδ' ἀνδραπόδοις τὸν μὲν χρῆσθαι πολλοῖς τὸν δ' οὐδ' ἀκολούθῳ.
ἀλλ' ἕνα ποιῶ κοινὸν πᾶσιν βίοτον καὶ τοῦτον ὅμοιον.
καὶ τῶν πελέθων κοινωνοῦμεν;  μὰ Δί' ἀλλ' ἔφθης μ' ὑποκρούσας.
τοῦτο γὰρ ἤμελλον ἐγὼ λέξειν· τὴν γῆν πρώτιστα ποιήσω κοινὴν πάντων καὶ τἀργύριον καὶ τἄλλ' ὁπός' ἐστὶν ἑκάστῳ.
εἶτ' ἀπὸ τούτων κοινῶν ὄντων ἡμεῖς βοσκήσομεν ὑμᾶς ταμιευόμεναι καὶ φειδόμεναι καὶ τὴν γνώμην προσέχουσαι.
καὶ μὴ καταθεὶς ψευδορκήσει.
κἀκτήσατο γὰρ διὰ τοῦτο.
ἀλλ' οὐδέν τοι χρήσιμον ἔσται πάντως αὐτῷ.
ὥστε τί κέρδος μὴ καταθεῖναι; σὺ γὰρ ἐξευρὼν ἀπόδειξον.
ἀλλ' ἐξέσται προῖκ' αὐτῷ ξυγκαταδαρθεῖν.
καὶ ταύτας γὰρ κοινὰς ποιῶ τοῖς ἀνδράσι συγκατακεῖσθαι καὶ παιδοποιεῖν τῷ βουλομένῳ.
κᾆτ' ἢν ταύτης ἐπιθυμήσῃ τὴν αἰσχρὰν πρῶθ' ὑποκρούσει.
περὶ τοῦ;  τοῦ μὴ ξυγκαταδαρθεῖν.
καὶ σοὶ τοιοῦτον ὑπάρχει.
ἀλλὰ φυλάξους' οἱ φαυλότεροι τοὺς καλλίους ἀπιόντας ἀπὸ τοῦ δείπνου καὶ τηρήσους' ἐπὶ τοῖσιν δημοσίοισιν.
κοὐκ ἐξέσται παρὰ τοῖσι καλοῖς καὶ τοῖς μεγάλοις καταδαρθεῖν ταῖσι γυναιξὶν πρὶν τοῖς αἰσχροῖς καὶ τοῖς μικροῖς χαρίσωνται.
πῶς οὖν οὕτω ζώντων ἡμῶν τοὺς αὑτοῦ παῖδας ἕκαστος ἔσται δυνατὸς διαγιγνώσκειν;  τί δὲ δεῖ; πατέρας γὰρ ἅπαντας τοὺς πρεσβυτέρους αὑτῶν εἶναι τοῖσι χρόνοισιν νομιοῦσιν.
οὐκοῦν ἄγξους' εὖ καὶ χρηστῶς ἑξῆς τὸν πάντα γέροντα διὰ τὴν ἄγνοιαν ἐπεὶ καὶ νῦν γιγνώσκοντες πατέρ' ὄντα ἄγχουσι.
τὰ μὲν ἄλλα λέγεις οὐδὲν σκαιῶς· εἰ δὲ προσελθὼν Ἐπίκουρος ἢ Λευκόλοφος πάππαν με καλεῖ τοῦτ' ἤδη δεινὸν ἀκοῦσαι.
οἰμώζοι γ' ἂν καὶ κωκύοι.
σὺ δέ γ' ὄζοις ἂν καλαμίνθης.
ἀλλ' οὗτος μὲν πρότερον γέγονεν πρὶν τὸ ψήφισμα γενέσθαι ὥστ' οὐχὶ δέος μή σε φιλήσῃ.
δεινὸν μέντἂν ἐπεπόνθειν.
σοὶ δὲ μελήσει ὅταν ᾖ δεκάπουν τὸ στοιχεῖον λιπαρὸν χωρεῖν ἐπὶ δεῖπνον.
τὰ μὲν ὄνθ' ὑμῖν πρῶτον ὑπάρξει τὰ δὲ λοίφ' ἡμεῖς ὑφανοῦμεν.
ἓν ἔτι ζητῶ.
ἀλλ' οὐδὲ δίκαι πρῶτον ἔσονται.
τουτὶ τοὔπος ς' ἐπιτρίψει.
κἀγὼ ταύτην γνώμην ἐθέμην.
πόθεν οὖν ἐδάνεις' ὁ δανείσας ἐν τῷ κοινῷ πάντων ὄντων; κλέπτων δήπου 'στ' ἐπίδηλος.
νὴ τὴν Δήμητρ' εὖ γε διδάσκεις.
ἀπὸ τῆς μάζης ἧς σιτεῖται· ταύτης γὰρ ὅταν τις ἀφαιρῇ οὐχ ὑβριεῖται φαύλως οὕτως αὖθις τῇ γαστρὶ κολασθείς.
ἢν δ' ἀποδύῃ γ' αὐτὸς δώσει· τί γὰρ αὐτῷ πρᾶγμα μάχεσθαι; ἕτερον γὰρ ἰὼν ἐκ τοῦ κοινοῦ κρεῖττον ἐκείνου κομιεῖται.
τὸ γὰρ ἄστυ μίαν οἴκησίν φημι ποιήσειν συρρήξας' εἰς ἓν ἅπαντα ὥστε βαδίζειν ὡς ἀλλήλους.
τὸ δὲ βῆμα τί σοι χρήσιμον ἔσται;  τοὺς κρατῆρας καταθήσω καὶ τὰς ὑδρίας καὶ ῥαψῳδεῖν ἔσται τοῖς παιδαρίοισιν τοὺς ἀνδρείους ἐν τῷ πολέμῳ κεἴ τις δειλὸς γεγένηται ἵνα μὴ δειπνῶς' αἰσχυνόμενοι.
νὴ τὸν Ἀπόλλω χάριέν γε.
κᾆτα στήσασα παρ' Ἁρμοδίῳ κληρώσω πάντας ἕως ἂν εἰδὼς ὁ λαχὼν ἀπίῃ χαίρων ἐν ὁποίῳ γράμματι δειπνεῖ.
καὶ κηρύξει τοὺς ἐκ τοῦ βῆτ' ἐπὶ τὴν στοιὰν ἀκολουθεῖν τὴν βασίλειον δειπνήσοντας τὸ δὲ θῆτ' ἐς τὴν παρὰ ταύτην τοὺς δ' ἐκ τοῦ κάππ' ἐς τὴν στοιὰν χωρεῖν τὴν ἀλφιτόπωλιν.
ὅτῳ δὲ τὸ γράμμα μὴ 'ξελκυσθῇ καθ' ὃ δειπνήσει τούτους ἀπελῶσιν ἅπαντες.
ἀλλ' οὐκ ἔσται τοῦτο παρ' ἡμῖν· πᾶσι γὰρ ἄφθονα πάντα παρέξομεν ὥστε μεθυσθεὶς αὐτῷ στεφάνῳ πᾶς τις ἄπεισιν τὴν δᾷδα λαβών.
αἱ δὲ γυναῖκες κατὰ τὰς διόδους προσπίπτουσαι τοῖς ἀπὸ δείπνου τάδε λέξουσιν· δεῦρο παρ' ἡμᾶς ἐνθάδε μεῖράξ ἐσθ' ὡραία.
παρ' ἐμοὶ δ' ἑτέρα φήσει τις ἄνωθ' ἐξ ὑπερῴου καὶ καλλίστη καὶ λευκοτάτη· πρότερον μέντοι δεῖ σε καθεύδειν αὐτῆς παρ' ἐμοί.
τοῖς γὰρ σιμοῖς καὶ τοῖς αἰσχροῖς ἐψήφισται προτέροις βινεῖν ὑμᾶς δὲ τέως θρῖα λαβόντας διφόρου συκῆς ἐν τοῖς προθύροισι δέφεσθαι.
βαδιστέον τἄρ' ἐστὶν εἰς ἀγορὰν ἐμοί ἵν' ἀποδέχωμαι τὰ προσιόντα χρήματα λαβοῦσα κηρύκαιναν εὔφωνόν τινα.
ἐμὲ γὰρ ἀνάγκη ταῦτα δρᾶν ᾑρημένην ἄρχειν καταστῆσαί τε τὰ ξυσσίτια ὅπως ἂν εὐωχῆσθε πρῶτον τήμερον.
ἔπειτα τὰς πόρνας καταπαῦσαι βούλομαι ἁπαξαπάσας.
καὶ τάς γε δούλας οὐχὶ δεῖ κοσμουμένας τὴν τῶν ἐλευθέρων ὑφαρπάζειν Κύπριν ἀλλὰ παρὰ τοῖς δούλοισι κοιμᾶσθαι μόνον κατωνάκην τὸν χοῖρον ἀποτετιλμένας.
χώρει σὺ δεῦρο κιναχύρα καλὴ καλῶς τῶν χρημάτων θύραζε πρώτη τῶν ἐμῶν ὅπως ἂν ἐντετριμμένη κανηφορῇς πολλοὺς κάτω δὴ θυλάκους στρέψας' ἐμούς.
φέρε δεῦρο ταύτην τὴν ὑδρίαν ὑδριαφόρε ἐνταῦθα.
σὺ δὲ δεῦρ' ἡ κιθαρῳδός ἔξιθι πολλάκις ἀναστήσασά μ' εἰς ἐκκλησίαν ἀωρὶ νύκτωρ διὰ τὸν ὄρθριον νόμον.
ὁ τὴν σκάφην λαβών προΐτω· τὰ κηρία κόμιζε τοὺς θαλλοὺς καθίστη πλησίον καὶ τὼ τρίποδ' ἐξένεγκε καὶ τὴν λήκυθον.
τὰ χυτρίδι' ἤδη καὶ τὸν ὄχλον ἀφίετε.
μὰ τὸν Ποσειδῶ γ' οὐδέποτ' ἀλλὰ βασανιῶ πρώτιστον αὐτὰ πολλάκις καὶ σκέψομαι.
οὐ γὰρ τὸν ἐμὸν ἱδρῶτα καὶ φειδωλίαν οὐδὲν πρὸς ἔπος οὕτως ἀνοήτως ἐκβαλῶ πρὶν ἐκπύθωμαι πᾶν τὸ πρᾶγμ' ὅπως ἔχει.
τί δῆτ' ἐπὶ στοίχου 'στὶν οὕτως; οὔ τι μὴν Ἱέρωνι τῷ κήρυκι πομπὴν πέμπετε;         μὰ Δί' ἀλλ' ἀποφέρειν αὐτὰ μέλλω τῇ πόλει ἐς τὴν ἀγορὰν κατὰ τοὺς δεδογμένους νόμους.
κακοδαίμων ἄρ' εἶ νὴ τὸν Δία τὸν σωτῆρα.
τί δ'; οὐχὶ πειθαρχεῖν με τοῖς νόμοισι δεῖ;         ποίοισιν ὦ δύστηνε;  τοῖς δεδογμένοις.
ἀνόητος;  οὐ γάρ; ἠλιθιώτατος μὲν οὖν ἁπαξαπάντων.
τὸν μὲν οὖν ἀβέλτερον.
τί γὰρ ἄλλο γ' ἢ φέρειν παρεσκευασμένοι τὰ χρήματ' εἰσίν;  ἀλλ' ἰδὼν ἐπειθόμην.
λέγουσι γοῦν ἐν ταῖς ὁδοῖς.
λέξουσι γάρ.
καί φασιν οἴσειν ἀράμενοι.
φήσουσι γάρ.
ἀπολεῖς ἀπιστῶν πάντ'.
ἀπιστήσουσι γάρ.
ὁ Ζεύς σέ γ' ἐπιτρίψειεν.
ἐπιτρίψουσι γάρ.
γνώσει δ' ἀπὸ τῶν χειρῶν γε τῶν ἀγαλμάτων· ὅταν γὰρ εὐχώμεσθα διδόναι τἀγαθά ἕστηκεν ἐκτείνοντα τὴν χεῖρ' ὑπτίαν οὐχ ὥς τι δώσοντ' ἀλλ' ὅπως τι λήψεται.
ὦ δαιμόνι' ἀνδρῶν ἔα με τῶν προὔργου τι δρᾶν.
ταυτὶ γάρ ἐστι συνδετέα.
τῆς μωρίας τὸ μηδὲ περιμείναντα τοὺς ἄλλους ὅ τι δράσουσιν εἶτα τηνικαῦτ' ἤδη  τί δρᾶν;         ἐπαναμένειν ἔπειτα διατρίβειν ἔτι.
χαρίεντα γοῦν πάθοιμ' ἄν εἰ μὴ 'χοιμ' ὅποι ταῦτα καταθείην.
τιή;         ἐγᾦδα τούτους χειροτονοῦντας μὲν ταχύ ἅττ' ἂν δὲ δόξῃ ταῦτα πάλιν ἀρνουμένους.
οἴσουσιν ὦ τᾶν.
ἢν δὲ μὴ κομίσωσι τί;         μαχούμεθ' αὐτοῖς.
ἢν δὲ πωλῶς' αὐτά τί;         διαρραγείης.
σὺ δ' ἐπιθυμήσεις φέρειν;         ἔγωγε· καὶ γὰρ τοὺς ἐμαυτοῦ γείτονας ὁρῶ φέροντας.
πάνυ γ' ἂν οὖν Ἀντισθένης αὔτ' εἰσενέγκοι· πολὺ γὰρ ἐμμελέστερον πρότερον χέσαι πλεῖν ἢ τριάκονθ' ἡμέρας.
ἅνθρωπος οὗτος ἀποβαλεῖ τὴν οὐσίαν.
δεινά γε λέγεις.
οὐκ οἶσθ' ἐκεῖν' οὕδοξε τὸ περὶ τῶν ἁλῶν;         ἔγωγε.
πωλῶν γὰρ βότρυς μεστὴν ἀπῆρα τὴν γνάθον χαλκῶν ἔχων κἄπειτ' ἐχώρουν εἰς ἀγορὰν ἐπ' ἄλφιτα.
ἔπειθ' ὑπέχοντος ἄρτι μου τὸν θύλακον ἀνέκραγ' ὁ κῆρυξ μὴ δέχεσθαι μηδένα χαλκοῦν τὸ λοιπόν· ἀργύρῳ γὰρ χρώμεθα.
ὅτε δὴ δ' ἀνασκοπουμένοις ἐφαίνετο ὁ Διὸς Κόρινθος καὶ τὸ πρᾶγμ' οὐκ ἤρκεσεν πάλιν κατεπίττου πᾶς ἀνὴρ Εὐριπίδην.
οὐ ταὐτόν ὦ τᾶν.
τότε μὲν ἡμεῖς ἤρχομεν νῦν δ' αἱ γυναῖκες.
ἃς ἐγὼ φυλάξομαι νὴ τὸν Ποσειδῶ μὴ κατουρήσωσί μου.
οὐκ οἶδ' ὅ τι ληρεῖς.
φέρε σὺ τἀνάφορον ὁ παῖς.
ὦ πάντες ἀστοί νῦν γὰρ οὕτω ταῦτ' ἔχει χωρεῖτ' ἐπείγεσθ' εὐθὺ τῆς στρατηγίδος ὅπως ἂν ὑμῖν ἡ τύχη κληρουμένοις φράσῃ καθ' ἕκαστον ἄνδρ' ὅποι δειπνήσετε.
ὡς αἱ τράπεζαί γ' εἰσὶν ἐπινενησμέναι ἀγαθῶν ἁπάντων καὶ παρεσκευασμέναι κλῖναί τε σισυρῶν καὶ δαπίδων νενησμέναι· κρατῆρας ἐγκιρνᾶσιν αἱ μυροπώλιδες ἑστᾶς' ἐφεξῆς· τὰ τεμάχη ῥιπίζεται λαγῷ' ἀναπηγνύασι πόπανα πέττεται στέφανοι πλέκονται φρύγεται τραγήματα· χύτρας ἔτνους ἕψουσιν αἱ νεώταται Σμοῖος δ' ἐν αὐταῖς ἱππικὴν στολὴν ἔχων τὰ τῶν γυναικῶν διακαθαίρει τρύβλια.
Γέρων δὲ χωρεῖ χλανίδα καὶ κονίποδα ἔχων καχάζων μεθ' ἑτέρου νεανίου ἐμβὰς δὲ κεῖται καὶ τρίβων ἐρριμμένος.
πρὸς ταῦτα χωρεῖθ' ὡς ὁ τὴν μᾶζαν φέρων ἕστηκεν· ἀλλὰ τὰς γνάθους διοίγνυτε.
οὐκοῦν βαδιοῦμαι δῆτα.
οὐ δῆτ' ἤν γ' ἐκείναις νοῦς ἐνῇ πρίν γ' ἂν ἀπενέγκῃς.
ἀλλ' ἀποίσω.
τί δή;         ἑτέρους ἀποίσειν φήμ' ἔθ' ὑστέρους ἐμοῦ.
ἢν δὲ κωλύσωσι τί;         ὁμός' εἶμι κύψας.
ἢν δὲ καταγελῶσι τί;         ἐπὶ ταῖς θύραις ἕστως  τί δράσεις; εἰπέ μοι.
τῶν ἐσφερόντων ἁρπάσομαι τὰ σιτία.
βάδιζε τοίνυν ὕστερος· σὺ δ' ὦ Σίκων καὶ Παρμένων αἴρεσθε τὴν παμπησίαν.
φέρε νυν ἐγώ σοι ξυμφέρω.
μὴ μηδαμῶς.
δέδοικα γὰρ μὴ καὶ παρὰ τῇ στρατηγίδι ὅταν κατατιθῶ προσποιῇ τῶν χρημάτων.
νὴ τὸν Δία δεῖ γοῦν μηχανήματός τινος ὅπως τὰ μὲν ὄντα χρήμαθ' ἕξω τοῖσδέ τε τῶν ματτομένων κοινῇ μεθέξω πως ἐγώ.
ὀρθῶς ἔμοιγε φαίνεται· βαδιστέον ὁμός' ἐστὶ δειπνήσοντα κοὐ μελλητέον.
ἐγὼ δὲ καταπεπλασμένη ψιμυθίῳ ἕστηκα καὶ κροκωτὸν ἠμφιεσμένη ἀργός μινυρομένη τι πρὸς ἐμαυτὴν μέλος παίζους' ὅπως ἂν περιλάβοιμ' αὐτῶν τινὰ παριόντα.
Μοῦσαι δεῦρ' ἴτ' ἐπὶ τοὐμὸν στόμα μελύδριον εὑροῦσαί τι τῶν Ἰωνικῶν.
νῦν μέν με παρακύψασα προὔφθης ὦ σαπρά.
ᾤου δ' ἐρήμας οὐ παρούσης ἐνθάδε ἐμοῦ τρυγήσειν καὶ προσάξεσθαί τινα ᾄδους'· ἐγὼ δ' ἢν τοῦτο δρᾷς ἀντᾴσομαι.
κεἰ γὰρ δι' ὄχλου τοῦτ' ἐστὶ τοῖς θεωμένοις ὅμως ἔχει τερπνόν τι καὶ κωμῳδικόν.
τούτῳ διαλέγου κἀποχώρησον· σὺ δέ φιλοττάριον αὐλητά τοὺς αὐλοὺς λαβὼν ἄξιον ἐμοῦ καὶ σοῦ προσαύλησον μέλος.
εἴ τις ἀγαθὸν βούλεται παθεῖν τι παρ' ἐμοὶ χρὴ καθεύδειν.
οὐ γὰρ ἐν νέαις τὸ σοφὸν ἔνεστιν ἀλλ' ἐν ταῖς πεπείροις.
οὐδέ τοι στέργειν ἂν ἐθέλοι μᾶλλον ἢ 'γὼ τὸν φίλον ᾧπερ ξυνείην ἀλλ' ἐφ' ἕτερον ἂν πέτοιτο.
μὴ φθόνει ταῖσιν νέαισι· τὸ τρυφερὸν γὰρ ἐμπέφυκε τοῖς ἁπαλοῖσι μηροῖς κἀπὶ τοῖς μήλοις ἐπανθεῖ· σὺ δ' ὦ γραῦ παραλέλεξαι κἀντέτριψαι τῷ θανάτῳ μέλημα.
ἐκπέσοι σου τὸ τρῆμα τό τ' ἐπίκλιντρον ἀποβάλοις βουλομένη σποδεῖσθαι.
κἀπὶ τῆς κλίνης ὄφιν προσελκύσαιο βουλομένη φιλῆσαι.
καὶ τἄλλα μ' οὐδὲν τὰ μετὰ ταῦτα δεῖ λέγειν.
ἀλλ' ὦ μαῖ' ἱκετεύομαι κάλει τὸν Ὀρθαγόραν ὅπως σαυτῆς ἂν κατόναι' ἀντιβολῶ σε.
ἤδη τὸν ἀπ' Ἰωνίας τρόπον τάλαινα κνησιᾷς.
δοκεῖς δέ μοι καὶ λάβδα κατὰ τοὺς Λεσβίους.
ἀλλ' οὐκ ἄν ποθ' ὑφαρπάσαιο τἀμὰ παίγνια· τὴν δ' ἐμὴν ὥραν οὐκ ἀπολεῖς οὐδ' ἀπολήψει.
ᾆδ' ὁπόσα βούλει καὶ παράκυφθ' ὥσπερ γαλῆ.
οὐδεὶς γὰρ ὡς σὲ πρότερον εἴσεις' ἀντ' ἐμοῦ.
οὔκουν ἐπ' ἐκφοράν γε· καινόν γ' ὦ σαπρά.
οὐ δῆτα.
ἀλλὰ τί; ἥγχουσα μᾶλλον καὶ τὸ σὸν ψιμύθιον;         τί μοι διαλέγει;  σὺ δὲ τί διακύπτεις;  ἐγώ; ᾄδω πρὸς ἐμαυτὴν Ἐπιγένει τὠμῷ φίλῳ.
τάχα γὰρ εἶσιν ὡς ἐμέ.
ὁδὶ γὰρ αὐτός ἐστιν.
οὐ σοῦ γ' ὦλεθρε δεόμενος οὐδέν.
νὴ Δί' ὦ φθίνυλλα σύ δείξει τάχ' αὐτός ὡς ἔγωγ' ἀπέρχομαι.
κἄγωγ' ἵνα γνῷς ὡς πολύ σου μεῖζον φρονῶ.
εἴθ' ἐξῆν παρὰ τῇ νέᾳ καθεύδειν καὶ μὴ 'δει πρότερον διασποδῆσαι ἀνάσιμον ἢ πρεσβυτέραν· οὐ γὰρ ἀνασχετὸν τοῦτό γ' ἐλευθέρῳ.
οἰμώζων ἄρα νὴ Δία σποδήσεις.
οὐ γὰρ τἀπὶ Χαριξένης τάδ' ἐστίν.
κατὰ τὸν νόμον ταῦτα ποιεῖν ἔστι δίκαιον εἰ δημοκρατούμεθα.
ἀλλ' εἶμι τηρήσους' ὅ τι καὶ δράσεις ποτέ.
εἴθ' ὦ θεοί λάβοιμι τὴν καλὴν μόνην ἐφ' ἣν πεπωκὼς ἔρχομαι πάλαι ποθῶν.
ἐξηπάτησα τὸ κατάρατον γρᾴδιον.
φρούδη γάρ ἐστιν οἰομένη μ' ἔνδον μένειν.
ἀλλ' οὑτοσὶ γὰρ αὐτὸς οὗ 'μεμνήμεθα.
δεῦρο δή δεῦρο δή φίλον ἐμόν δεῦρό μοι πρόσελθε καὶ ξύνευνέ μοι τὴν εὐφρόνην ὅπως ἔσει.
πάνυ γάρ τις ἔρως με δονεῖ τῶνδε τῶν σῶν βοστρύχων.
ἄτοπος δ' ἔγκειταί μοί τις πόθος ὅς με διακναίσας ἔχει.
μέθες ἱκνοῦμαί ς' Ἔρως καὶ ποίησον τόνδ' ἐς εὐνὴν τὴν ἐμὴν ἱκέσθαι.
δεῦρο δή δεῦρο δή φίλον ἐμόν καὶ σύ μοι καταδραμοῦσα τὴν θύραν ἄνοιξον τήνδ'· εἰ δὲ μή καταπεσὼν κείσομαι.
ἀλλ' ἐν τῷ σῷ βούλομαι κόλπῳ πληκτίζεσθαι μετὰ τῆς σῆς πυγῆς.
καὶ ταῦτα μέντοι μετρίως πρὸς τὴν ἐμὴν ἀνάγκην εἰρημέν' ἐστίν.
σὺ δέ μοι φίλτατον ὢ ἱκετεύω ἄνοιξον ἀσπάζου με.
διά τοι σὲ πόνους ἔχω.
ὦ χρυσοδαίδαλτον ἐμὸν μέλημα Κύπριδος ἔρνος μέλιττα Μούσης Χαρίτων θρέμμα Τρυφῆς πρόσωπον ἄνοιξον ἀσπάζου με.
διά τοι σὲ πόνους ἔχω.
ἀποθάνοιμ' ἄρα.
τίνα;         οὐ τὸν Σεβῖνον ὃν σὺ προσδοκᾷς ἴσως.
νὴ τὴν Ἀφροδίτην ἤν τε βούλῃ γ' ἤν τε μή.
ἀλλ' οὐχὶ νυνὶ τὰς ὑπερεξηκοντέτεις εἰσάγομεν ἀλλ' εἰσαῦθις ἀναβεβλήμεθα.
τὰς ἐντὸς εἴκοσιν γὰρ ἐκδικάζομεν.
ἐπὶ τῆς προτέρας ἀρχῆς γε ταῦτ' ἦν ὦ γλύκων· νυνὶ δὲ πρῶτον εἰσάγειν ἡμᾶς δοκεῖ.
τῷ βουλομένῳ γε κατὰ τὸν ἐν πεττοῖς νόμον.
ἀλλ' οὐδὲ δειπνεῖς κατὰ τὸν ἐν πεττοῖς νόμον.
οὐκ οἶδ' ὅ τι λέγεις· τηνδεδί μοι κρουστέον.
ὅταν γε κρούσῃς τὴν ἐμὴν πρῶτον θύραν.
ἀλλ' οὐχὶ νυνὶ κρησέραν αἰτούμεθα.
οἶδ' ὅτι φιλοῦμαι· νῦν δὲ θαυμάζεις ὅτι θύρασί μ' ηὗρες.
ἀλλὰ πρόσαγε τὸ στόμα.
ἀλλ' ὦ μέλ' ὀρρωδῶ τὸν ἐραστήν σου.
οὗτος δ' ἐστὶ τίς;         ὃς τοῖς νεκροῖσι ζωγραφεῖ τὰς ληκύθους.
ἀλλ' ἄπιθ' ὅπως μή ς' ἐπὶ θύραισιν ὄψεται.
οἶδ' οἶδ' ὅ τι βούλει.
καὶ γὰρ ἐγώ σε νὴ Δία.
μὰ τὴν Ἀφροδίτην ἥ μ' ἔλαχε κληρουμένη μὴ 'γώ ς' ἀφήσω.
παραφρονεῖς ὦ γρᾴδιον.
ληρεῖς· ἐγὼ δ' ἄξω ς' ἐπὶ τἀμὰ στρώματα.
ἀλλ' οὐκ ἀνάγκη μοὐστίν εἰ μὴ τῶν ἐμῶν τὴν πεντακοσιοστὴν κατέθηκας τῇ πόλει.
νὴ τὴν Ἀφροδίτην δεῖ γε μέντοι ς'· ὡς ἐγὼ τοῖς τηλικούτοις ξυγκαθεύδους' ἥδομαι.
ἐγὼ δὲ ταῖς γε τηλικαύταις ἄχθομαι κοὐκ ἂν πιθοίμην οὐδέποτ'.
ἀλλά νὴ Δία ἀναγκάσει τουτί σε.
λέγ' αὐτὸ τί ποτε κἄστι.
καὶ δή σοι λέγω.
ἔδοξε ταῖς γυναιξίν ἢν ἀνὴρ νέος νέας ἐπιθυμῇ μὴ σποδεῖν αὐτὴν πρὶν ἂν τὴν γραῦν προκρούσῃ πρῶτον.
ἢν δὲ μὴ 'θέλῃ πρότερον προκρούειν ἀλλ' ἐπιθυμῇ τῆς νέας ταῖς πρεσβυτέραις γυναιξὶν ἔστω τὸν νέον ἕλκειν ἀνατεὶ λαβομένας τοῦ παττάλου.
οἴμοι Προκρούστης τήμερον γενήσομαι.
τοῖς γὰρ νόμοις τοῖς ἡμετέροισι πειστέον.
ἐξωμοσία δ' οὐκ ἔστιν;  οὐ γὰρ δεῖ στροφῆς.
ἀλλ' ἔμπορος εἶναι σκήψομαι.
κλάων γε σύ.
καὶ ταῦτ' ἀνάγκη μοὐστί;  Διομήδειά γε.
ὑποστόρεσαί νυν πρῶτα τῆς ὀριγάνου καὶ κλήμαθ' ὑπόθου συγκλάσασα τέτταρα καὶ ταινίωσαι καὶ παράθου τὰς ληκύθους ὕδατός τε κατάθου τοὔστρακον πρὸ τῆς θύρας.
ἦ μὴν ἔτ' ὠνήσει σὺ καὶ στεφάνην ἐμοί.
νὴ τὸν Δί' ἤνπερ ᾖ γέ που τῶν κηρίνων.
οἶμαι γὰρ ἔνδον διαπεσεῖσθαί ς' αὐτίκα.
οὐ σωφρονοῦσά γ'· οὐ γὰρ ἡλικίαν ἔχει παρὰ σοὶ καθεύδειν τηλικοῦτος ὤν ἐπεὶ μήτηρ ἂν αὐτῷ μᾶλλον εἴης ἢ γυνή.
ὥστ' εἰ καταστήσεσθε τοῦτον τὸν νόμον τὴν γῆν ἅπασαν Οἰδιπόδων ἐμπλήσετε.
ὦ παμβδελυρά φθονοῦσα τόνδε τὸν λόγον ἐξηῦρες· ἀλλ' ἐγώ σε τιμωρήσομαι.
νὴ τὸν Δία τὸν σωτῆρα κεχάρισαί γέ μοι ὦ γλυκύτατον τὴν γραῦν ἀπαλλάξασά μου.
ὥστ' ἀντὶ τούτων τῶν ἀγαθῶν εἰς ἑσπέραν μεγάλην ἀποδώσω καὶ παχεῖάν σοι χάριν.
πόθεν ἐξέκυψας ὦ κάκιστ' ἀπολουμένη; τοῦτο γὰρ ἐκείνου τὸ κακὸν ἐξωλέστερον.
βάδιζε δεῦρο.
μηδαμῶς με περιίδῃς ἑλκόμενον ὑπὸ τῆσδ' ἀντιβολῶ ς'.
ἀλλ' οὐκ ἐγώ ἀλλ' ὁ νόμος ἕλκει ς'.
οὐκ ἐμέ γ' ἀλλ' Ἔμπουσά τις ἐξ αἵματος φλύκταιναν ἠμφιεσμένη.
ἕπου μαλακίων δεῦρ' ἀνύσας καὶ μὴ λάλει.
ἴθι νυν ἔασον εἰς ἄφοδον πρώτιστά με ἐλθόντα θαρρῆσαι πρὸς ἐμαυτόν· εἰ δὲ μή αὐτοῦ τι δρῶντα πυρρὸν ὄψει μ' αὐτίκα ὑπὸ τοῦ δέους.
θάρρει βάδιζ'.
ἔνδον χεσεῖ.
δέδοικα κἀγὼ μὴ πλέον γ' ἢ βούλομαι.
ἀλλ' ἐγγυητάς σοι καταστήσω δύο ἀξιόχρεως.
μή μοι καθίστη.
ἀτὰρ ἥτις εἶ γε πόλλ' ἀγαθὰ γένοιτό σοι ὅτι μ' οὐ περιεῖδες ἐπιτριβέντ'.
ὦ Ἡράκλεις ὦ Πᾶνες ὦ Κορύβαντες ὦ Διοσκόρω τοῦτ' αὖ πολὺ τούτου τὸ κακὸν ἐξωλέστερον.
δευρὶ μὲν οὖν.
ὡς οὐκ ἀφήσω ς' οὐδέποτ'.
οὐδὲ μὴν ἐγώ.
διασπάσεσθέ μ' ὦ κακῶς ἀπολούμεναι.
ἐμοὶ γὰρ ἀκολουθεῖν ς' ἔδει κατὰ τὸν νόμον.
οὔκ ἢν ἑτέρα γε γραῦς ἔτ' αἰσχίων φανῇ.
ποτέρας προτέρας οὖν κατελάσας ἀπαλλαγῶ;         οὐκ οἶσθα; βαδιεῖ δεῦρ'.
ἀφέτω νύν μ' αὑτηί.
δευρὶ μὲν οὖν ἴθ' ὡς ἔμ'.
ἢν ἡδί μ' ἀφῇ.
ἀλλ' οὐκ ἀφήσω μὰ Δία ς'.
οὐδὲ μὴν ἐγώ.
χαλεπαί γ' ἂν ἦστε γενόμεναι πορθμῆς.
σιγῇ βάδιζε δεῦρο.
μὰ Δί' ἀλλ' ὡς ἐμέ.
τουτὶ τὸ πρᾶγμα κατὰ τὸ Καννωνοῦ σαφῶς ψήφισμα βινεῖν δεῖ με διαλελημμένον.
οἴμοι κακοδαίμων· ἐγγὺς ἤδη τῆς θύρας ἑλκόμενός εἰμ'  ἀλλ' οὐδὲν ἔσται σοι πλέον.
ξυνεσπεσοῦμαι γὰρ μετὰ σοῦ.
μὴ πρὸς θεῶν· ἑνὶ γὰρ ξυνέχεσθαι κρεῖττον ἢ δυοῖν κακοῖν.
νὴ τὴν Ἑκάτην ἐάν τε βούλῃ γ' ἤν τε μή.
ὢ τρισκακοδαίμων εἰ γυναῖκα δεῖ σαπρὰν βινεῖν ὁλὴν τὴν νύκτα καὶ τὴν ἡμέραν κἄπειτ' ἐπειδὰν τῆσδ' ἀπαλλαγῶ πάλιν Φρύνην ἔχουσαν λήκυθον πρὸς ταῖς γνάθοις.
ὅμως δ' ἐάν τι πολλὰ πολλάκις πάθω ὑπὸ τοῖνδε τοῖν κασαλβάδοιν δεῦρ' ἐσπλέων θάψαι μ' ἐπ' αὐτῷ τῷ στόματι τῆς ἐσβολῆς καὶ τήνδ' ἄνωθεν ἐπιπολῆς τοῦ σήματος ζῶσαν καταπιττώσαντες εἶτα τὼ πόδε μολυβδοχοήσαντες κύκλῳ περὶ τὰ σφυρὰ ἄνω 'πιθεῖναι πρόφασιν ἀντὶ ληκύθου.
ὢ μακάριος μὲν δῆμος εὐδαίμων δ' ἐγώ αὐτή τέ μοι δέσποινα μακαριωτάτη ὑμεῖς θ' ὅσαι παρέστατ' ἐπὶ ταῖσιν θύραις οἱ γείτονές τε πάντες οἵ τε δημόται ἐγώ τε πρὸς τούτοισιν ἡ διάκονος ἥτις μεμύρισμαι τὴν κεφαλὴν μυρώμασιν ἀγαθοῖσιν ὦ Ζεῦ.
πολὺ δ' ὑπερπέπαικεν αὖ τούτων ἁπάντων τὰ Θάσι' ἀμφορείδια.
ἐν τῇ κεφαλῇ γὰρ ἐμμένει πολὺν χρόνον τὰ δ' ἄλλ' ἀπανθήσαντα πάντ' ἀπέπτατο ὥστ' ἐστὶ πολὺ βέλτιστα πολὺ δῆτ' ὦ θεοί.
κέρασον ἄκρατον· εὐφρανεῖ τὴν νύχθ' ὅλην ἐκλεγομένας ὅ τι ἂν μάλιστ' ὀσμὴν ἔχῃ.
ἀλλ' ὦ γυναῖκες φράσατέ μοι τὸν δεσπότην τὸν ἄνδρ' ὅπου 'στί τῆς ἐμῆς κεκτημένης.
αὐτοῦ μένους' ἡμῖν γ' ἂν ἐξευρεῖν δοκεῖς.
μάλισθ'· ὁδὶ γὰρ ἐπὶ τὸ δεῖπνον ἔρχεται.
ὦ δέσποτ' ὦ μακάριε καὶ τρισόλβιε.
τίς γὰρ γένοιτ' ἂν μᾶλλον ὀλβιώτερος ὅστις πολιτῶν πλεῖον ἢ τρισμυρίων ὄντων τὸ πλῆθος οὐ δεδείπνηκας μόνος;         εὐδαιμονικόν γ' ἄνθρωπον εἴρηκας σαφῶς.
νὴ τὴν Ἀφροδίτην πολύ γ' ἁπάντων ὕστατος.
ὅμως δ' ἐκέλευε συλλαβοῦσάν μ' ἡ γυνὴ ἄγειν σε καὶ τασδὶ μετὰ σοῦ τὰς μείρακας.
οἶνος δὲ Χῖός ἐστι περιλελειμμένος καὶ τἄλλ' ἀγαθά.
πρὸς ταῦτα μὴ βραδύνετε καὶ τῶν θεατῶν εἴ τις εὔνους τυγχάνει καὶ τῶν κριτῶν εἰ μή τις ἑτέρωσε βλέπει ἴτω μεθ' ἡμῶν· πάντα γὰρ παρέξομεν.
ἐγὼ δὲ πρὸς τὸ δεῖπνον ἤδη 'πείξομαι· ἔχω δέ τοι καὶ δᾷδα ταυτηνὶ καλῶς.
σμικρὸν δ' ὑποθέσθαι τοῖς κριταῖσι βούλομαι τοῖς σοφοῖς μὲν τῶν σοφῶν μεμνημένοις κρίνειν ἐμέ τοῖς γελῶσι δ' ἡδέως διὰ τὸν γέλων κρίνειν ἐμέ σχεδὸν ἅπαντας οὖν κελεύω δηλαδὴ κρίνειν ἐμέ μηδὲ τὸν κλῆρον γενέσθαι μηδὲν ἡμῖν αἴτιον ὅτι προείληχ'· ἀλλὰ πάντα ταῦτα χρὴ μεμνημένους μὴ 'πιορκεῖν ἀλλὰ κρίνειν τοὺς χοροὺς ὀρθῶς ἀεί μηδὲ ταῖς κακαῖς ἑταίραις τὸν τρόπον προσεικέναι αἳ μόνον μνήμην ἔχουσι τῶν τελευταίων ἀεί.
ὦ ὦ ὥρα δή ὦ φίλαι γυναῖκες εἴπερ μέλλομεν τὸ χρῆμα δρᾶν ἐπὶ τὸ δεῖπνον ὑπανακινεῖν.
Κρητικῶς οὖν τὼ πόδε καὶ σὺ κίνει.
τοῦτο δρῶ.
τάχα γὰρ ἔπεισι λοπαδοτεμαχοσελαχογαλεοκρανιολειψανοδριμυποτριμματοσιλφιολιπαρομελιτοκατακεχυμενοκιχλεπικοσσυφοφαττοπεριστεραλεκτρυονοπτοπιφαλλιδοκιγκλοπελειολαγῳοσιραιοβαφητραγανοπτερυγών.
σὺ δὲ ταῦτ' ἀκροασάμενος ταχὺ καὶ ταχέως λαβὲ τρύβλιον.
εἶτα λαβὼν κόνισαι λέκιθον ἵν' ἐπιδειπνῇς.
ἀλλὰ λαιμάττουσί που.
αἴρεσθ' ἄνω ἰαί εὐαί δειπνήσομεν εὐοῖ εὐαί εὐαί ὡς ἐπὶ νίκῃ.
εὐαί εὐαί εὐαί εὐαί.
