κακὸν ἄρα ταῖς πλευραῖς τι προυφείλεις μέγα.
σὺ δ' οὖν παρακινδύνευ' ἐπεὶ καὐτοῦ γ' ἐμοῦ κατὰ τοῖν κόραιν ἤδη τι καταχεῖται γλυκύ.
τὸν αὐτὸν ἄρ' ἐμοὶ βουκολεῖς Σαβάζιον.
κἀμοὶ γὰρ ἀρτίως ἐπεστρατεύσατο Μῆδός τις ἐπὶ τὰ βλέφαρα νυστακτὴς ὕπνος.
καὶ δῆτ' ὄναρ θαυμαστὸν εἶδον ἀρτίως.
κἄγωγ' ἀληθῶς οἷον οὐδεπώποτε.
ἀτὰρ σὺ λέξον πρότερος.
ἐδόκουν αἰετὸν καταπτάμενον εἰς τὴν ἀγορὰν μέγαν πάνυ ἀναρπάσαντα τοῖς ὄνυξιν ἀσπίδα φέρειν ἐπίχαλκον ἀνεκὰς εἰς τὸν οὐρανόν κἄπειτα ταύτην ἀποβαλεῖν Κλεώνυμον.
οὐδὲν ἄρα γρίφου διαφέρει Κλεώνυμος.
οἴμοι τί δῆτά μοι κακὸν γενήσεται ἰδόντι τοιοῦτον ἐνύπνιον;                                  μὴ φροντίσῃς· οὐδὲν γὰρ ἔσται δεινόν οὐ μὰ τοὺς θεούς.
δεινόν γέ πού 'στ' ἄνθρωπος ἀποβαλὼν ὅπλα.
ἀτὰρ σὺ τὸ σὸν αὖ λέξον.
ἀλλ' ἔστιν μέγα.
περὶ τῆς πόλεως γάρ ἐστι τοῦ σκάφους ὅλου.
λέγε νυν ἁνύσας τι τὴν τρόπιν τοῦ πράγματος.
ἔδοξέ μοι περὶ πρῶτον ὕπνον ἐν τῇ Πυκνὶ ἐκκλησιάζειν πρόβατα συγκαθήμενα βακτηρίας ἔχοντα καὶ τριβώνια.
κἄπειτα τούτοις τοῖσι προβάτοις μοὐδόκει δημηγορεῖν φάλλαινα πανδοκεύτρια ἔχουσα φωνὴν ἐμπεπρημένης ὑός.
εἶθ' ἡ μιαρὰ φάλλαιν' ἔχουσα τρυτάνην ἵστη βόειον δημόν.
οἴμοι δείλαιος· τὸν δῆμον ἡμῶν βούλεται διιστάναι.
ἐδόκει δέ μοι Θέωρος αὐτῆς πλησίον χαμαὶ καθῆσθαι τὴν κεφαλὴν κόρακος ἔχων.
ὀρθῶς γε τοῦτ' Ἀλκιβιάδης ἐτραύλισεν.
πῶς;                                             ὅπως; ἄνθρωπος ὢν εἶτ' ἐγένετ' ἐξαίφνης κόραξ· οὔκουν ἐναργὲς τοῦτο συμβαλεῖν ὅτι ἀρθεὶς ἀφ' ἡμῶν ἐς κόρακας οἰχήσεται;         εἶτ' οὐκ ἐγὼ δοὺς δύ' ὀβολὼ μισθώσομαι οὕτως ὑποκρινόμενον σαφῶς ὀνείρατα;         φέρε νυν κατείπω τοῖς θεαταῖς τὸν λόγον ὀλίγ' ἄτθ' ὑπειπὼν πρῶτον αὐτοῖσιν ταδί μηδὲν παρ' ἡμῶν προσδοκᾶν λίαν μέγα μηδ' αὖ γέλωτα Μεγαρόθεν κεκλεμμένον.
ἡμῖν γὰρ οὐκ ἔστ' οὔτε κάρυ' ἐκ φορμίδος δούλω διαρριπτοῦντε τοῖς θεωμένοις οὔθ' Ἡρακλῆς τὸ δεῖπνον ἐξαπατώμενος οὐδ' αὖθις ἀνασελγαινόμενος Εὐριπίδης· οὐδ' εἰ Κλέων γ' ἔλαμψε τῆς τύχης χάριν αὖθις τὸν αὐτὸν ἄνδρα μυττωτεύσομεν.
ἀλλ' ἔστιν ἡμῖν λογίδιον γνώμην ἔχον ὑμῶν μὲν αὐτῶν οὐχὶ δεξιώτερον κωμῳδίας δὲ φορτικῆς σοφώτερον.
ἔστιν γὰρ ἡμῖν δεσπότης ἐκεινοσὶ ἄνω καθεύδων ὁ μέγας οὑπὶ τοῦ τέγους.
οὗτος φυλάττειν τὸν πατέρ' ἐπέταξε νῷν ἔνδον καθείρξας ἵνα θύραζε μὴ 'ξίῃ.
νόσον γὰρ ὁ πατὴρ ἀλλόκοτον αὐτοῦ νοσεῖ ἣν οὐδ' ἂν εἷς γνοίη ποτ' οὐδὲ ξυμβάλοι εἰ μὴ πύθοιθ' ἡμῶν· ἐπεὶ τοπάζετε.
Ἀμυνίας μὲν ὁ Προνάπους φής' οὑτοσὶ εἶναι φιλόκυβον αὐτόν.
ἀλλ' οὐδὲν λέγει μὰ Δί' ἀλλ' ἀφ' αὑτοῦ τὴν νόσον τεκμαίρεται.
οὔκ ἀλλὰ φιλο μέν ἐστιν ἀρχὴ τοῦ κακοῦ.
ὁδὶ δέ φησι Σωσίας πρὸς Δερκύλον εἶναι φιλοπότην αὐτόν.
οὐδαμῶς γ' ἐπεὶ αὕτη γε χρηστῶν ἐστιν ἀνδρῶν ἡ νόσος.
Νικόστρατος δ' αὖ φησιν ὁ Σκαμβωνίδης εἶναι φιλοθύτην αὐτὸν ἢ φιλόξενον.
μὰ τὸν κύν' ὦ Νικόστρατ' οὐ φιλόξενος ἐπεὶ καταπύγων ἐστὶν ὅ γε Φιλόξενος.
ἄλλως φλυαρεῖτ'· οὐ γὰρ ἐξευρήσετε.
εἰ δὴ 'πιθυμεῖτ' εἰδέναι σιγᾶτέ νυν· φράσω γὰρ ἤδη τὴν νόσον τοῦ δεσπότου.
φιληλιαστής ἐστιν ὡς οὐδεὶς ἀνήρ· ἐρᾷ τε τούτου τοῦ δικάζειν καὶ στένει ἢν μὴ 'πὶ τοῦ πρώτου καθίζηται ξύλου.
ὕπνου δ' ὁρᾷ τῆς νυκτὸς οὐδὲ πασπάλην· ἢν δ' οὖν καταμύσῃ κἂν ἄχνην ὅμως ἐκεῖ ὁ νοῦς πέτεται τὴν νύκτα περὶ τὴν κλεψύδραν.
ὑπὸ τοῦ δὲ τὴν ψῆφόν γ' ἔχειν εἰωθέναι τοὺς τρεῖς ξυνέχων τῶν δακτύλων ἀνίσταται ὥσπερ λιβανωτὸν ἐπιτιθεὶς νουμηνίᾳ.
καὶ νὴ Δί' ἢν ἴδῃ γέ που γεγραμμένον υἱὸν Πυριλάμπους ἐν θύρᾳ Δῆμον καλόν ἰὼν παρέγραψε πλησίον κημὸς καλός.
τὸν ἀλεκτρυόνα δ' ὃς ᾖδ' ἀφ' ἑσπέρας ἔφη ὄψ' ἐξεγείρειν αὐτὸν ἀναπεπεισμένον παρὰ τῶν ὑπευθύνων ἔχοντα χρήματα· εὐθὺς δ' ἀπὸ δορπηστοῦ κέκραγεν ἐμβάδας κἄπειτ' ἐκεῖς' ἐλθὼν προκαθεύδει πρῲ πάνυ ὥσπερ λεπὰς προσεχόμενος τῷ κίονι.
ὑπὸ δυσκολίας δ' ἅπασι τιμῶν τὴν μακρὰν ὥσπερ μέλιττ' ἢ βομβυλιὸς εἰσέρχεται ὑπὸ τοῖς ὄνυξι κηρὸν ἀναπεπλασμένος.
ψήφων δὲ δείσας μὴ δεηθείη ποτέ ἵν' ἔχοι δικάζειν αἰγιαλὸν ἔνδον τρέφει.
τοιαῦτ' ἀλύει· νουθετούμενος δ' ἀεὶ μᾶλλον δικάζει.
τοῦτον οὖν φυλάττομεν μοχλοῖσιν ἐνδήσαντες ὡς ἂν μὴ 'ξίῃ.
ὁ γὰρ υἱὸς αὐτοῦ τὴν νόσον βαρέως φέρει.
καὶ πρῶτα μὲν λόγοισι παραμυθούμενος ἀνέπειθεν αὐτὸν μὴ φορεῖν τριβώνιον μηδ' ἐξιέναι θύραζ'· ὁ δ' οὐκ ἐπείθετο.
εἶτ' αὐτὸν ἀπέλου κἀκάθαιρ'· ὁ δ' οὐ μάλα.
μετὰ τοῦτ' ἐκορυβάντιζ'· ὁ δ' αὐτῷ τυμπάνῳ ᾄξας ἐδίκαζεν εἰς τὸ Καινὸν ἐμπεσών.
ὅτε δῆτα ταύταις ταῖς τελεταῖς οὐκ ὠφέλει διέπλευσεν εἰς Αἴγιναν· εἶτα ξυλλαβὼν νύκτωρ κατέκλινεν αὐτὸν εἰς Ἀσκληπιοῦ· ὁ δ' ἀνεφάνη κνεφαῖος ἐπὶ τῇ κιγκλίδι.
ἐντεῦθεν οὐκέτ' αὐτὸν ἐξεφρίομεν· ὁ δ' ἐξεδίδρασκε διά τε τῶν ὑδρορροῶν καὶ τῶν ὀπῶν· ἡμεῖς δ' ὅς' ἦν τετρημένα ἐνεβύσαμεν ῥακίοισι κἀπακτώσαμεν· ὁ δ' ὡσπερεὶ κολοιὸς αὑτῷ παττάλους ἐνέκρουεν εἰς τὸν τοῖχον εἶτ' ἐξήλλετο· ἡμεῖς δὲ τὴν αὐλὴν ἅπασαν δικτύοις καταπετάσαντες ἐν κύκλῳ φυλάττομεν.
ἔστιν δ' ὄνομα τῷ μὲν γέροντι Φιλοκλέων ναὶ μὰ Δία τῷ δ' υἱεῖ γε τῳδὶ Βδελυκλέων ἔχων τρόπους φρυαγμοσεμνάκους τινάς.
τί ἐστι;                       Βδελυκλέων ἀνίσταται.
ἀλλ' ἄθρει κατὰ τῆς πυέλου τὸ τρῆμ' ὅπως μὴ 'κδύσεται.
σὺ δὲ τῇ θύρᾳ πρόσκεισο.
ταῦτ' ὦ δέσποτα.
καπνός; φέρ' ἴδω ξύλου τίνος σύ;                                          συκίνου.
νὴ τὸν Δί' ὅσπερ γ' ἐστὶ δριμύτατος καπνῶν.
φέρ' ἐπαναθῶ σοι καὶ ξύλον.
ἐνταῦθά νυν ζήτει τιν' ἄλλην μηχανήν.
ἀτὰρ ἄθλιός γ' εἴμ' ὡς ἕτερος οὐδεὶς ἀνήρ ὅστις πατρὸς νυνὶ Καπνίου κεκλήσομαι.
τὴν θύραν ὠθεῖ.
πίεζέ νυν σφόδρα εὖ κἀνδρικῶς· κἀγὼ γὰρ ἐνταῦθ' ἔρχομαι.
καὶ τῆς κατάκλειδος ἐπιμελοῦ καὶ τοῦ μοχλοῦ φύλαττέ θ' ὅπως μὴ τὴν βάλανον ἐκτρώξεται.
Ἄπολλον ἀποτρόπαιε τοῦ μαντεύματος.
ἴθ' ἀντιβολῶ ς' ἔκφρες με μὴ διαρραγῶ.
μὰ τὸν Ποσειδῶ Φιλοκλέων οὐδέποτέ γε.
διατρώξομαι τοίνυν ὀδὰξ τὸ δίκτυον.
ἀλλ' οὐκ ἔχεις ὀδόντας.
οἴμοι δείλαιος.
ἅνθρωπος οὗτος μέγα τι δρασείει κακόν.
μὰ τὸν Δί' οὐ δῆτ' ἀλλ' ἀποδόσθαι βούλομαι τὸν ὄνον ἄγων αὐτοῖσι τοῖς κανθηλίοις· νουμηνία γάρ ἐστιν.
μὰ Δί' ἀλλ' ἄμεινον.
ἀλλὰ τὸν ὄνον ἔξαγε.
οἵαν πρόφασιν καθῆκεν ὡς εἰρωνικῶς ἵν' αὐτὸν ἐκπέμψειας.
ἀλλ' οὐκ ἔσπασεν ταύτῃ γ'· ἐγὼ γὰρ ᾐσθόμην τεχνωμένου.
ἀλλ' εἰσιών μοι τὸν ὄνον ἐξάγειν δοκῶ ὅπως ἂν ὁ γέρων μηδὲ παρακύψῃ πάλιν.
τί στένεις εἰ μὴ φέρεις Ὀδυσσέα τιν';                       ἀλλὰ ναὶ μὰ Δία φέρει κάτω γε τουτονί τιν' ὑποδεδυκότα.
τουτὶ τί ἦν; τίς εἶ ποτ' ὦ 'νθρωπ' ἐτεόν;                                       Οὖτις νὴ Δία.
Οὖτις μὰ τὸν Δί' οὔτι χαιρήσων γε σύ.
ὕφελκε θᾶττον αὐτόν.
ὢ μιαρώτατος ἵν' ὑποδέδυκεν· ὥστ' ἔμοιγ' ἰνδάλλεται ὁμοιότατος κλητῆρος εἶναι πωλίῳ.
εἰ μή μ' ἐάσεθ' ἥσυχον μαχούμεθα.
πονηρὸς εἶ πόρρω τέχνης καὶ παράβολος.
ὤθει τὸν ὄνον καὶ σαυτὸν εἰς τὴν οἰκίαν.
ὦ ξυνδικασταὶ καὶ Κλέων ἀμύνατε.
ἔνδον κέκραχθι τῆς θύρας κεκλεισμένης.
ὤθει σὺ πολλοὺς τῶν λίθων πρὸς τὴν θύραν καὶ τὴν βάλανον ἔμβαλλε πάλιν εἰς τὸν μοχλόν καὶ τῇ δοκῷ προσθεὶς τὸν ὅλμον τὸν μέγαν ἁνύσας τι προσκύλισον.
μῦς; οὐ μὰ Δί' ἀλλ' ὑποδυόμενός τις οὑτοσὶ ὑπὸ τῶν κεραμίδων ἠλιαστὴς ὀροφίας.
οἴμοι κακοδαίμων· στροῦθος ἁνὴρ γίγνεται· ἐκπτήσεται.
νὴ Δί' ἦ μοι κρεῖττον ἦν τηρεῖν Σκιώνην ἀντὶ τούτου τοῦ πατρός.
τί λέγεις; ἀλλὰ νῦν γ' ὄρθρος βαθύς.
νὴ τὸν Δί' ὀψὲ γοῦν ἀνεστήκασι νῦν.
ὡς ἀπὸ μέσων νυκτῶν γε παρακαλοῦς' ἀεί λύχνους ἔχοντες καὶ μινυρίζοντες μέλη ἀρχαιομελισιδωνοφρυνιχήρατα οἷς ἐκκαλοῦνται τοῦτον.
οὐκοῦν ἢν δέῃ ἤδη ποτ' αὐτοὺς τοῖς λίθοις βαλλήσομεν.
ἀλλ' ὦ πόνηρε τὸ γένος ἤν τις ὀργίσῃ τὸ τῶν γερόντων ἔσθ' ὅμοιον σφηκιᾷ.
ἔχουσι γὰρ καὶ κέντρον ἐκ τῆς ὀσφύος ὀξύτατον ᾧ κεντοῦσι καὶ κεκραγότες πηδῶσι καὶ βάλλουσιν ὥσπερ φέψαλοι.
μὴ φροντίσῃς· ἐὰν ἐγὼ λίθους ἔχω πολλῶν δικαστῶν σφηκιὰν διασκεδῶ.
χώρει πρόβαιν' ἐρρωμένως.
ὦ Κωμία βραδύνεις.
μὰ τὸν Δί' οὐ μέντοι πρὸ τοῦ γ' ἀλλ' ἦσθ' ἱμὰς κύνειος· νυνὶ δὲ κρείττων ἐστί σου Χαρινάδης βαδίζειν.
ἀλλ' ἐγκονῶμεν ὦ 'νδρες ὡς ἔσται Λάχητι νυνί· σίμβλον δέ φασι χρημάτων ἔχειν ἅπαντες αὐτόν χθὲς οὖν Κλέων ὁ κηδεμὼν ἡμῖν ἐφεῖτ' ἐν ὥρᾳ ἥκειν ἔχοντας ἡμερῶν ὀργὴν τριῶν πονηρὰν ἐπ' αὐτόν ὡς κολωμένους ὧν ἠδίκησεν.
ἀλλὰ σπεύσωμεν ὦ 'νδρες ἥλικες πρὶν ἡμέραν γενέσθαι.
χωρῶμεν ἅμα τε τῷ λύχνῳ πάντῃ διασκοπῶμεν μή που λίθος τις ἐμποδὼν ἡμᾶς κακόν τι δράσῃ.
τὸν πηλόν ὦ πάτερ πάτερ τουτονὶ φύλαξαι.
κάρφος χαμᾶθέν νυν λαβὼν τὸν λύχνον πρόβυσον.
οὔκ ἀλλὰ τῳδί μοι δοκῶ τὸν λύχνον προβύσειν.
εἰ νὴ Δί' αὖθις κονδύλοις νουθετήσεθ' ἡμᾶς ἀποσβέσαντες τοὺς λύχνους ἄπιμεν οἴκαδ' αὐτοί.
κἄπειτ' ἴσως ἐν τῷ σκότῳ τουτουὶ στερηθεὶς τὸν πηλὸν ὥσπερ ἀτταγᾶς τυρβάσεις βαδίζων.
ἦ μὴν ἐγώ σου χἀτέρους μείζονας κολάζω.
ἀλλ' οὑτοσί μοι βόρβορος φαίνεται πατοῦντι.
κοὐκ ἔσθ' ὅπως οὐχ ἡμερῶν τεττάρων τὸ πλεῖστον ὕδωρ ἀναγκαίως ἔχει τὸν θεὸν ποιῆσαι.
ἔπεισι γοῦν τοῖσιν λύχνοις οὑτοιὶ μύκητες· φιλεῖ δ' ὅταν τοῦτ' ᾖ ποιεῖν ὑετὸν μάλιστα.
δεῖται δὲ καὶ τῶν καρπίμων ἅττα μή 'στι πρῷα ὕδωρ γενέσθαι κἀπιπνεῦσαι βόρειον αὐτοῖς.
ἀλλά μοι δοκεῖ στάντας ἐνθάδ' ὦ 'νδρες ᾄδοντας αὐτὸν ἐκκαλεῖν ἤν τί πως ἀκούσας τοῦ 'μοῦ μέλους ὑφ' ἡδονῆς ἑρπύσῃ θύραζε.
ἦ μὴν πολὺ δριμύτατός γ' ἦν τῶν παρ' ἡμῖν καὶ μόνος οὐκ ἀνεπείθετ' ἀλλ' ὁπότ' ἀντιβολοίη τις κάτω κύπτων ἂν οὕτω λίθον ἕψεις ἔλεγεν.
ἔστι γὰρ τοιοῦτος ἁνήρ.
ἀλλ' ὦ 'γάθ' ἀνίστασο μηδ' οὕτω σεαυτὸν ἔσθιε μηδ' ἀγανάκτει.
καὶ γὰρ ἀνὴρ παχὺς ἥκει τῶν προδόντων τἀπὶ Θρᾴκης· ὃν ὅπως ἐγχυτριεῖς.
ὕπαγ' ὦ παῖ ὕπαγε.
ἀλλ' εἰπέ τί βούλει με πρίασθαι καλόν; οἶμαι δέ ς' ἐρεῖν ἀστραγάλους δήπουθεν ὦ παῖ.
μὰ Δί' ἀλλ' ἰσχάδας ὦ παπία· ἥδιον γάρ                                                    οὐκ ἂν μὰ Δί' εἰ κρέμαισθέ γ' ὑμεῖς.
μὰ Δί' οὔ τἄρα προπέμψω σε τὸ λοιπόν.
ἀπὸ γὰρ τοῦδέ με τοῦ μισθαρίου τρίτον αὐτὸν ἔχειν ἄλφιτα δεῖ καὶ ξύλα κὤψον· σὺ δὲ σῦκά μ' αἰτεῖς.
μὰ Δί' οὐκ ἔγωγε νῷν οἶδ' ὁπόθεν γε δεῖπνον ἔσται.
ἀνόνητον ἄρα ς' ὦ θυλάκιον γ' εἶχον ἄγαλμα.
πάρα νῷν στενάζειν.
φίλοι τήκομαι μὲν πάλαι διὰ τῆς ὀπῆς ὑμῶν ὑπακούων.
ἀλλ' ὦ Ζεῦ μεγαβρόντα  ἤ με ποίησον καπνὸν ἐξαίφνης ἢ Προξενίδην ἢ τὸν Σέλλου τοῦτον τὸν ψευδαμάμαξυν.
τόλμησον ἄναξ χαρίσασθαί μοι πάθος οἰκτίρας· ἤ με κεραυνῷ διατινθαλέῳ σπόδισον ταχέως κἄπειτ' ἀνελών μ' ἀποφυσήσας εἰς ὀξάλμην ἔμβαλε θερμήν· ἢ δῆτα λίθον με ποίησον ἐφ' οὗ τὰς χοιρίνας ἀριθμοῦσιν.
οὑμὸς υἱός.
ἀλλὰ μὴ βοᾶτε· καὶ γὰρ τυγχάνει οὑτοσὶ πρόσθεν καθεύδων.
ἀλλ' ὕφεσθε τοῦ τόνου.
τοῦτ' ἐτόλμης' ὁ μιαρὸς χανεῖν ὁ Δημολογοκλέων ὅτι λέγεις τι περὶ τῶν νεῶν ἀληθές; οὐ γὰρ ἄν ποθ' οὗτος ἁνὴρ τοῦτ' ἐτόλμησεν λέγειν εἰ μὴ ξυνωμότης τις ἦν.
ἀλλ' ἐκ τούτων ὥρα τινά σοι ζητεῖν καινὴν ἐπίνοιαν ἥτις σε λάθρᾳ τἀνδρὸς τουδὶ καταβῆναι δεῦρο ποιήσει.
ἔστιν ὀπὴ δῆθ' ἥντιν' ἂν ἔνδοθεν οἷός τ' εἴης διορύξαι εἶτ' ἐκδῦναι ῥάκεσιν κρυφθεὶς ὥσπερ πολύμητις Ὀδυσσεύς;         πάντα πέφρακται κοὐκ ἔστιν ὀπῆς οὐδ' εἰ σέρφῳ διαδῦναι.
ἀλλ' ἄλλο τι δεῖ ζητεῖν ὑμᾶς· ὀπίαν δ' οὐκ ἔστι γενέσθαι.
ἥβων γάρ κἀδυνάμην κλέπτειν ἴσχυόν τ' αὐτὸς ἐμαυτοῦ κοὐδείς μ' ἐφύλαττ' ἀλλ' ἐξῆν μοι φεύγειν ἀδεῶς.
νῦν δὲ ξὺν ὅπλοις ἄνδρες ὁπλῖται διαταξάμενοι κατὰ τὰς διόδους σκοπιωροῦνται τὼ δὲ δύ' αὐτῶν ἐπὶ ταῖσι θύραις ὥσπερ με γαλῆν κρέα κλέψασαν τηροῦσιν ἔχοντ' ὀβελίσκους.
διατραγεῖν τοίνυν κράτιστόν ἐστί μοι τὸ δίκτυον.
ἡ δέ μοι Δίκτυννα συγγνώμην ἔχοι τοῦ δικτύου.
ταῦτα μὲν πρὸς ἀνδρός ἐστ' ἄνοντος ἐς σωτηρίαν.
ἀλλ' ἔπαγε τὴν γνάθον.
διατέτρωκται τοῦτό γ'.
ἀλλὰ μὴ βοᾶτε μηδαμῶς ἀλλὰ τηρώμεσθ' ὅπως μὴ Βδελυκλέων αἰσθήσεται.
μηδέν ὦ τᾶν δέδιθι μηδέν· ὡς ἐγὼ τοῦτόν γ' ἐὰν γρύξῃ τι ποιήσω δακεῖν τὴν καρδίαν καὶ τὸν περὶ ψυχῆς δρόμον δραμεῖν ἵν' εἰδῇ μὴ πατεῖν τὰ τῶν θεῶν ψηφίσματα.
ἀλλ' ἐξάψας διὰ τῆς θυρίδος τὸ καλῴδιον εἶτα καθίμα δήσας σαυτὸν καὶ τὴν ψυχὴν ἐμπλησάμενος Διοπείθους.
ἀμυνοῦμέν σοι τὸν πρινώδη θυμὸν ἅπαντες καλέσαντες ὥστ' οὐ δυνατόν ς' εἴργειν ἔσται· τοιαῦτα ποιήσομεν ἡμεῖς.
δράσω τοίνυν ὑμῖν πίσυνος.
καὶ μανθάνετ' ἤν τι πάθω 'γώ ἀνελόντες καὶ κατακλαύσαντες θεῖναί μ' ὑπὸ τοῖσι δρυφάκτοις.
οὐδὲν πείσει· μηδὲν δείσῃς.
ἀλλ' ὦ βέλτιστε καθίει σαυτὸν θαρρῶν κἀπευξάμενος τοῖσι πατρῴοισι θεοῖσιν.
ὦ Λύκε δέσποτα γείτων ἥρως σὺ γὰρ οἷσπερ ἐγὼ κεχάρησαι τοῖς δακρύοισιν τῶν φευγόντων ἀεὶ καὶ τοῖς ὀλοφυρμοῖς· ᾤκησας γοῦν ἐπίτηδες ἰὼν ἐνταῦθ' ἵνα ταῦτ' ἀκροῷο κἀβουλήθης μόνος ἡρώων παρὰ τὸν κλάοντα καθῆσθαι ἐλέησον καὶ σῶσον νυνὶ τὸν σαυτοῦ πλησιόχωρον κοὐ μή ποτέ σου παρὰ τὰς κάννας οὐρήσω μηδ' ἀποπάρδω.
οὗτος ἐγείρου.
μῶν ὁ γέρων πῃ διαδύεται αὖ;                                     μὰ Δί' οὐ δῆτ' ἀλλὰ καθιμᾷ αὑτὸν δήσας.
ἀνάβαιν' ἁνύσας κατὰ τὴν ἑτέραν καὶ ταῖσιν φυλλάσι παῖε ἤν πως πρύμναν ἀνακρούσηται πληγεὶς ταῖς εἰρεσιώναις.
ἀλλὰ θαἰμάτια λαβόντες ὡς τάχιστα παιδία θεῖτε καὶ βοᾶτε καὶ Κλέωνι ταῦτ' ἀγγέλλετε καὶ κελεύετ' αὐτὸν ἥκειν ὡς ἐπ' ἄνδρα μισόπολιν ὄντα κἀπολούμενον ὅτι τόνδε λόγον εἰσφέρει μὴ δικάζειν δίκας.
ὦ 'γαθοί τὸ πρᾶγμ' ἀκούσατ' ἀλλὰ μὴ κεκράγατε.
νὴ Δί' εἰς τὸν οὐρανόν γ'.
ὡς τόνδ' ἐγὼ οὐ μεθήσομαι.
Ἡράκλεις καὶ κέντρ' ἔχουσιν.
καὶ σέ γ' αὐτοῖς ἐξολοῦμεν.
ἀλλ' ἅπας ἐπίστρεφε δεῦρο κἀξείρας τὸ κέντρον εἶτ' ἐπ' αὐτὸν ἵεσο ξυσταλείς εὔτακτος ὀργῆς καὶ μένους ἐμπλήμενος ὡς ἂν εὖ εἰδῇ τὸ λοιπὸν σμῆνος οἷον ὤργισεν.
τοῦτο μέντοι δεινὸν ἤδη νὴ Δί' εἰ μαχούμεθα.
ὡς ἔγωγ' αὐτῶν ὁρῶν δέδοικα τὰς ἐγκεντρίδας.
ἀλλ' ἀφίει τὸν ἄνδρ'· εἰ δὲ μή φήμ' ἐγὼ τὰς χελώνας μακαριεῖν σε τοῦ δέρματος.
εἶά νυν ὦ ξυνδικασταί σφῆκες ὀξυκάρδιοι οἱ μὲν εἰς τὸν πρωκτὸν αὐτῶν εἰσπέτεσθ' ὠργισμένοι οἱ δὲ τὠφθαλμὼ κύκλῳ κεντεῖτε καὶ τοὺς δακτύλους.
ὦ Μίδα καὶ Φρύξ βοήθει δεῦρο καὶ Μασυντία καὶ λάβεσθε τουτουὶ καὶ μὴ μεθῆσθε μηδενί· εἰ δὲ μή 'ν πέδαις παχείαις οὐδὲν ἀριστήσετε ὡς ἐγὼ πολλῶν ἀκούσας οἶδα θρίων τὸν ψόφον.
εἰ δὲ μὴ τοῦτον μεθήσεις ἔν τί σοι παγήσεται.
οὐκ ἀφήσεις οὐδὲ νυνί μ' ὦ κάκιστον θηρίον οὐδ' ἀναμνησθεὶς ὅθ' εὑρὼν τοὺς βότρυς κλέπτοντά σε προσαγαγὼν πρὸς τὴν ἐλάαν ἐξέδειρ' εὖ κἀνδρικῶς ὥστε σε ζηλωτὸν εἶναι; σὺ δ' ἀχάριστος ἦσθ' ἄρα.
ἀλλ' ἄνες με καὶ σὺ καὶ σύ πρὶν τὸν υἱὸν ἐκδραμεῖν.
ἀλλὰ τούτων μὲν τάχ' ἡμῖν δώσετον καλὴν δίκην οὐκέτ' ἐς μακράν ἵν' εἰδῆθ' οἷός ἐστ' ἀνδρῶν τρόπος ὀξυθύμων καὶ δικαίων καὶ βλεπόντων κάρδαμα.
παῖε παῖ' ὦ Ξανθία τοὺς σφῆκας ἀπὸ τῆς οἰκίας.
ἀλλὰ δρῶ τοῦτ'.
ἀλλὰ καὶ σὺ τῦφε πολλῷ τῷ καπνῷ.
καὶ σὺ προσθεὶς Αἰσχίνην ἔντυφε τὸν Σελλαρτίου.
ἆρ' ἐμέλλομέν ποθ' ὑμᾶς ἀποσοβήσειν τῷ χρόνῳ.
ἀλλὰ μὰ Δί' οὐ ῥᾳδίως οὕτως ἂν αὐτοὺς διέφυγες εἴπερ ἔτυχον τῶν μελῶν τῶν Φιλοκλέους βεβρωκότες.
οὐδὲ μὴν οὐδ' ἐν σελίνῳ σοὐστὶν οὐδ' ἐν πηγάνῳ· τοῦτο γὰρ παρεμβαλοῦμεν τῶν τριχοινίκων ἐπῶν.
ἀλλὰ νῦν μὲν οὐδὲν ἀλγεῖς ἀλλ' ὅταν ξυνήγορος ταὐτὰ ταῦτά σου καταντλῇ καὶ ξυνωμότας καλῇ.
ὡς ἅπανθ' ὑμῖν τυραννίς ἐστι καὶ ξυνωμόται ἤν τε μεῖζον ἤν τ' ἔλαττον πρᾶγμά τις κατηγορῇ.
ἧς ἐγὼ οὐκ ἤκουσα τοὔνομ' οὐδὲ πεντήκοντ' ἐτῶν· νῦν δὲ πολλῷ τοῦ ταρίχους ἐστὶν ἀξιωτέρα ὥστε καὶ δὴ τοὔνομ' αὐτῆς ἐν ἀγορᾷ κυλίνδεται.
ἢν μὲν ὠνῆταί τις ὀρφῶς μεμβράδας δὲ μὴ 'θέλῃ εὐθέως εἴρηχ' ὁ πωλῶν πλησίον τὰς μεμβράδας· οὗτος ὀψωνεῖν ἔοιχ' ἅνθρωπος ἐπὶ τυραννίδι.
ταῦτα γὰρ τούτοις ἀκούειν ἡδέ' εἰ καὶ νῦν ἐγώ τὸν πατέρ' ὅτι βούλομαι τούτων ἀπαλλαχθέντα τῶν ὀρθροφοιτοσυκοφαντοδικοταλαιπώρων τρόπων ζῆν βίον γενναῖον ὥσπερ Μόρυχος αἰτίαν ἔχω ταῦτα δρᾶν ξυνωμότης ὢν καὶ φρονῶν τυραννικά.
νὴ Δί' ἐν δίκῃ γ'· ἐγὼ γὰρ οὐδ' ἂν ὀρνίθων γάλα ἀντὶ τοῦ βίου λάβοιμ' ἂν οὗ με νῦν ἀποστερεῖς.
οὐδὲ χαίρω βατίσιν οὐδ' ἐγχέλεσιν ἀλλ' ἥδιον ἂν δικίδιον σμικρὸν φάγοιμ' ἂν ἐν λοπάδι πεπνιγμένον.
νὴ Δί' εἰθίσθης γὰρ ἥδεσθαι τοιούτοις πράγμασιν.
ἀλλ' ἐὰν σιγῶν ἀνάσχῃ καὶ μάθῃς ἁγὼ λέγω ἀναδιδάξειν οἴομαί ς' ὡς πάντα ταῦθ' ἁμαρτάνεις.
ἀλλὰ δουλεύων λέληθας.
παῦε δουλείαν λέγων ὅστις ἄρχω τῶν ἁπάντων.
οὐ σύ γ' ἀλλ' ὑπηρετεῖς οἰόμενος ἄρχειν· ἐπεὶ δίδαξον ἡμᾶς ὦ πάτερ ἥτις ἡ τιμή 'στί σοι καρπουμένῳ τὴν Ἑλλάδα.
πάνυ γε· καὶ τούτοισί γ' ἐπιτρέψαι 'θέλω.
καὶ μὴν ἐγώ.
ἄφετέ νυν ἅπαντες αὐτόν.
καὶ ξίφος γέ μοι δότε· ἢν γὰρ ἡττηθῶ λέγων σου περιπεσοῦμαι τῷ ξίφει.
νῦν δὴ τὸν ἐκ θἠμετέρου                                                                 γυμνασίου λέγειν τι δεῖ καινόν ὅπως φανήσει         ἐνεγκάτω μοι δεῦρο τὴν κίστην τις ὡς τάχιστα.
ὁρᾷς γὰρ ὥς σοι μέγας ἐστὶν ἁγὼν καὶ περὶ τῶν ἁπάντων εἴπερὃ μὴ γένοιτο νῦν ἐθέλει κρατῆσαι.
καὶ μὴν ὅς' ἂν λέξῃ γ' ἁπλῶς μνημόσυνα γράψομαι 'γώ.
ἀλλ' ὦ περὶ τῆς πάσης μέλλων βασιλείας ἀντιλογήσειν τῆς ἡμετέρας νυνὶ θαρρῶν πᾶσαν γλῶτταν βασάνιζε.
καὶ μὴν εὐθύς γ' ἀπὸ βαλβίδων περὶ τῆς ἀρχῆς ἀποδείξω τῆς ἡμετέρας ὡς οὐδεμιᾶς ἥττων ἐστὶν βασιλείας.
ἱκετεύουσίν θ' ὑποκύπτοντες τὴν φωνὴν οἰκτροχοοῦντες· οἴκτιρόν μ' ὦ πάτερ αἰτοῦμαί ς' εἰ καὐτὸς πώποθ' ὑφείλου ἀρχὴν ἄρξας ἢ 'πὶ στρατιᾶς τοῖς ξυσσίτοις ἀγοράζων.
ὃς ἔμ' οὐδ' ἂν ζῶντ' ᾔδειν εἰ μὴ διὰ τὴν προτέραν ἀπόφυξιν.
τουτὶ περὶ τῶν ἀντιβολούντων ἔστω τὸ μνημόσυνόν μοι.
εἶτ' εἰσελθὼν ἀντιβοληθεὶς καὶ τὴν ὀργὴν ἀπομορχθεὶς ἔνδον τούτων ὧν ἂν φάσκω πάντων οὐδὲν πεποίηκα ἀλλ' ἀκροῶμαι πάσας φωνὰς ἱέντων εἰς ἀπόφευξιν.
κἂν μὴ τούτοις ἀναπειθώμεσθα τὰ παιδάρι' εὐθὺς ἀνέλκει τὰς θηλείας καὶ τοὺς υἱεῖς τῆς χειρός ἐγὼ δ' ἀκροῶμαι τὰ δὲ συγκύψανθ' ἅμα βληχᾶται κἄπειθ' ὁ πατὴρ ὑπὲρ αὐτῶν ὥσπερ θεὸν ἀντιβολεῖ με τρέμων τῆς εὐθύνης ἀπολῦσαι· εἰ μὲν χαίρεις ἀρνὸς φωνῇ παιδὸς φωνὴν ἐλεήσαις· εἰ δ' αὖ τοῖς χοιριδίοις χαίρω θυγατρὸς φωνῇ με πιθέσθαι.
χἠμεῖς αὐτῷ τότε τῆς ὀργῆς ὀλίγον τὸν κόλλοπ' ἀνεῖμεν.
καὶ τἀγαθά μοι μέμνης' ἅχεις φάσκων τῆς Ἑλλάδος ἄρχειν.
παίδων τοίνυν δοκιμαζομένων αἰδοῖα πάρεστι θεᾶσθαι.
κἂν Οἴαγρος εἰσέλθῃ φεύγων οὐκ ἀποφεύγει πρὶν ἂν ἡμῖν ἐκ τῆς Νιόβης εἴπῃ ῥῆσιν τὴν καλλίστην ἀπολέξας.
κἂν αὐλητής γε δίκην νικᾷ ταύτης ἡμῖν ἐπίχειρα ἐν φορβειᾷ τοῖσι δικασταῖς ἔξοδον ηὔλης' ἀπιοῦσιν.
κἂν ἀποθνῄσκων ὁ πατήρ τῳ δῷ καταλείπων παῖδ' ἐπίκληρον κλαίειν ἡμεῖς μακρὰ τὴν κεφαλὴν εἰπόντες τῇ διαθήκῃ καὶ τῇ κόγχῃ τῇ πάνυ σεμνῶς τοῖς σημείοισιν ἐπούσῃ ἔδομεν ταύτην ὅστις ἂν ἡμᾶς ἀντιβολήσας ἀναπείσῃ.
καὶ ταῦτ' ἀνυπεύθυνοι δρῶμεν· τῶν δ' ἄλλων οὐδεμί' ἀρχή.
τουτὶ γάρ τοι σεμνόν· τούτων ὧν εἴρηκας μακαρίζω.
τῆς δ' ἐπικλήρου τὴν διαθήκην ἀδικεῖς ἀνακογχυλιάζων.
ἔτι δ' ἡ βουλὴ χὠ δῆμος ὅταν κρῖναι μέγα πρᾶγμ' ἀπορήσῃ ἐψήφισται τοὺς ἀδικοῦντας τοῖσι δικασταῖς παραδοῦναι· εἶτ' Εὔαθλος χὠ μέγας οὗτος Κολακώνυμος ἁσπιδαποβλής οὐχὶ προδώσειν ἡμᾶς φασιν περὶ τοῦ πλήθους δὲ μαχεῖσθαι.
κἀν τῷ δήμῳ γνώμην οὐδεὶς πώποτ' ἐνίκησεν ἐὰν μὴ εἴπῃ τὰ δικαστήρι' ἀφεῖναι πρώτιστα μίαν δικάσαντας.
αὐτὸς δὲ Κλέων ὁ κεκραξιδάμας μόνον ἡμᾶς οὐ περιτρώγει ἀλλὰ φυλάττει διὰ χειρὸς ἔχων καὶ τὰς μυίας ἀπαμύνει· σὺ δὲ τὸν πατέρ' οὐδ' ὁτιοῦν τούτων τὸν σαυτοῦ πώποτ' ἔδρασας.
ἀλλὰ Θέωροςκαίτοὐστὶν ἀνὴρ Εὐφημίου οὐδὲν ἐλάττων τὸν σπόγγον ἔχων ἐκ τῆς λεκάνης τἀμβάδι' ἡμῶν περικωνεῖ.
σκέψαι μ' ἀπὸ τῶν ἀγαθῶν οἵων ἀποκλείεις καὶ κατερύκεις ἣν δουλείαν οὖσαν ἔφασκες καὶ ὑπηρεσίαν ἀποδείξειν.
ἔμπλησο λέγων· πάντως γάρ τοι παύσει ποτέ κἀναφανήσει πρωκτὸς λουτροῦ περιγιγνόμενος τῆς ἀρχῆς τῆς περισέμνου.
ὃ δέ γ' ἥδιστον τούτων ἐστὶν πάντων οὗ 'γὼ 'πελελήσμην ὅταν οἴκαδ' ἴω τὸν μισθὸν ἔχων κἄπειθ' ἥκονθ' ἅμα πάντες ἀσπάζωνται διὰ τἀργύριον καὶ πρῶτα μὲν ἡ θυγάτηρ με ἀπονίζῃ καὶ τὼ πόδ' ἀλείφῃ καὶ προσκύψασα φιλήσῃ καὶ παππίζους' ἅμα τῇ γλώττῃ τὸ τριώβολον ἐκκαλαμᾶται καὶ τὸ γύναιόν μ' ὑποθωπεῦσαν φυστὴν μᾶζαν προσενέγκῃ κἄπειτα καθεζομένη παρ' ἐμοὶ προσαναγκάζῃ· φάγε τουτί ἔντραγε τουτί.
τούτοισιν ἐγὼ γάνυμαι· κοὐ μή με δεήσῃ εἰς σὲ βλέψαι καὶ τὸν ταμίαν ὁπότ' ἄριστον παραθήσει καταρασάμενος καὶ τονθορύσας ἀλλ' ἢν μή μοι ταχὺ μάξῃ τάδε κέκτημαι πρόβλημα κακῶν σκευὴν βελέων ἀλεωρήν.
κἂν οἶνόν μοι μὴ 'γχῇς σὺ πιεῖν τὸν ὄνον τόνδ' ἐσκεκόμισμαι οἴνου μεστόν κᾆτ' ἐγχέομαι κλίνας· οὗτος δὲ κεχηνὼς βρωμησάμενος τοῦ σοῦ δίνου μέγα καὶ στράτιον κατέπαρδεν.
κἂν ἀστράψω ποππύζουσιν κἀγκεχόδασίν μ' οἱ πλουτοῦντες καὶ πάνυ σεμνοί.
καὶ σὺ δέδοικάς με μάλιστ' αὐτός· νὴ τὴν Δήμητρα δέδοικας.
ἐγὼ δ' ἀπολοίμην εἰ σὲ δέδοικα.
οὐπώποθ' οὕτω καθαρῶς                                                                 οὐδενὸς ἠκούσαμεν οὐδὲ ξυνετῶς λέγοντος.
οὔκ ἀλλ' ἐρήμας ᾤεθ' οὕτω ῥᾳδίως τρυγήσειν· καλῶς γὰρ ᾔδειν ὡς ἐγὼ ταύτῃ κράτιστός εἰμι.
ὡς δὲ πάντ' ἐπελήλυθεν κοὐδὲν παρῆλθεν ὥστ' ἔγωγ' ηὐξανόμην ἀκούων κἀν μακάρων δικάζειν αὐτὸς ἔδοξα νήσοις ἡδόμενος λέγοντι.
ὥσθ' οὗτος ἤδη σκορδινᾶται κἄστιν οὐκ ἐν αὑτοῦ.
ἦ μὴν ἐγώ σε τήμερον σκύτη βλέπειν ποιήσω.
δεῖ δέ σε παντοίας πλέκειν εἰς ἀπόφευξιν παλάμας τὴν γὰρ ἐμὴν ὀργὴν πεπᾶναι χαλεπὸν μὴ πρὸς ἐμοῦ λέγοντι.
πρὸς ταῦτα μύλην ἀγαθὴν ὥρα ζητεῖν σοι καὶ νεόκοπτον ἢν μή τι λέγῃς ἥτις δυνατὴ τὸν ἐμὸν θυμὸν κατερεῖξαι.
χαλεπὸν μὲν καὶ δεινῆς γνώμης καὶ μείζονος ἢ 'πὶ τρυγῳδοῖς ἰάσασθαι νόσον ἀρχαίαν ἐν τῇ πόλει ἐντετοκυῖαν.
ἀτάρ ὦ πάτερ ἡμέτερε Κρονίδη                                         παῦσαι καὶ μὴ πατέριζε.
εἰ μὴ γάρ ὅπως δουλεύω 'γώ τουτὶ ταχέως με διδάξεις οὐκ ἔστιν ὅπως οὐχὶ τεθνήσει κἂν χρῇ σπλάγχνων μ' ἀπέχεσθαι.
ἀκρόασαί νυν ὦ παπίδιον χαλάσας ὀλίγον τὸ μέτωπον.
καὶ πρῶτον μὲν λόγισαι φαύλως μὴ ψήφοις ἀλλ' ἀπὸ χειρός τὸν φόρον ἡμῖν ἀπὸ τῶν πόλεων συλλήβδην τὸν προσιόντα κἄξω τούτου τὰ τέλη χωρὶς καὶ τὰς πολλὰς ἑκατοστάς πρυτανεῖα μέταλλ' ἀγοράς λιμένας μισθώσεις δημιόπρατα· τούτων πλήρωμα τάλαντ' ἐγγὺς δισχίλια γίγνεται ἡμῖν.
ἀπὸ τούτου νυν κατάθες μισθὸν τοῖσι δικασταῖς ἐνιαυτοῦ ἓξ χιλιάσινκοὔπω πλείους ἐν τῇ χώρᾳ κατένασθεν.
γίγνεται ἡμῖν ἑκατὸν δήπου καὶ πεντήκοντα τάλαντα.
οὐδ' ἡ δεκάτη τῶν προσιόντων ἡμῖν ἄρ' ἐγίγνεθ' ὁ μισθός.
μὰ Δί' οὐ μέντοι.
σὺ γάρ ὦ πάτερ αὐτοὺς ἄρχειν αἱρεῖ σαυτοῦ τούτοις τοῖς ῥηματίοις περιπεφθείς.
κᾆθ' οὗτοι μὲν δωροδοκοῦσιν κατὰ πεντήκοντα τάλαντα ἀπὸ τῶν πόλεων ἐπαπειλοῦντες τοιαυτὶ κἀναφοβοῦντες· δώσετε τὸν φόρον ἢ βροντήσας τὴν πόλιν ὑμῶν ἀνατρέψω.
σὺ δὲ τῆς ἀρχῆς ἀγαπᾷς τῆς σῆς τοὺς ἀργελόφους περιτρώγων.
οἱ δὲ ξύμμαχοι ὡς ᾔσθηνται τὸν μὲν σύρφακα τὸν ἄλλον ἐκ κηθαρίου λαγαριζόμενον καὶ τραγαλίζοντα τὸ μηδέν σὲ μὲν ἡγοῦνται Κόννου ψῆφον τούτοισι δὲ δωροφοροῦσιν ὕρχας οἶνον δάπιδας τυρόν μέλι σήσαμα προσκεφάλαια φιάλας χλανίδας στεφάνους ὅρμους ἐκπώματα πλουθυγιείαν.
σοὶ δ' ὧν ἄρχεις πολλὰ μὲν ἐν γῇ πολλὰ δ' ἐφ' ὑγρᾷ πιτυλεύσας οὐδεὶς οὐδὲ σκορόδου κεφαλὴν τοῖς ἑψητοῖσι δίδωσιν.
μὰ Δί' ἀλλὰ παρ' Εὐχαρίδου καὐτὸς τρεῖς ἄγλιθας μετέπεμψα.
ἀλλ' αὐτήν μοι τὴν δουλείαν οὐκ ἀποφαίνων ἀποκναίεις.
καὶ πρὸς τούτοις ἐπιταττόμενος φοιτᾷς ὃ μάλιστά μ' ἀπάγχει ὅταν εἰσελθὸν μειράκιόν σοι κατάπυγον Χαιρέου υἱός ὡδὶ διαβάς διακινηθεὶς τῷ σώματι καὶ τρυφερανθείς ἥκειν εἴπῃ πρῲ κἀν ὥρᾳ δικάσονθ'· ὡς ὅστις ἂν ὑμῶν ὕστερος ἔλθῃ τοῦ σημείου τὸ τριώβολον οὐ κομιεῖται.
αὐτὸς δὲ φέρει τὸ συνηγορικὸν δραχμήν κἂν ὕστερος ἔλθῃ· καὶ κοινωνῶν τῶν ἀρχόντων ἑτέρῳ τινὶ τῶν μεθ' ἑαυτοῦ ἤν τίς τι διδῷ τῶν φευγόντων ξυνθέντε τὸ πρᾶγμα δύ' ὄντε ἐσπουδάκατον κᾆθ' ὡς πρίονθ' ὁ μὲν ἕλκει ὁ δ' ἀντενέδωκεν· σὺ δὲ χασκάζεις τὸν κωλακρέτην τὸ δὲ πραττόμενόν σε λέληθεν.
σκέψαι τοίνυν ὡς ἐξόν σοι πλουτεῖν καὶ τοῖσιν ἅπασιν ὑπὸ τῶν ἀεὶ δημιζόντων οὐκ οἶδ' ὅπῃ ἐγκεκύκλησαι ὅστις πόλεων ἄρχων πλείστων ἀπὸ τοῦ Πόντου μέχρι Σαρδοῦς οὐκ ἀπολαύεις πλὴν τοῦθ' ὃ φέρεις ἀκαρῆ· καὶ τοῦτ' ἐρίῳ σοι ἐνστάζουσιν κατὰ μικρὸν ἀεὶ τοῦ ζῆν ἕνεχ' ὥσπερ ἔλαιον.
βούλονται γάρ σε πένητ' εἶναι καὶ τοῦθ' ὧν εἵνεκ' ἐρῶ σοι· ἵνα γιγνώσκῃς τὸν τιθασευτήν κᾆθ' ὅταν οὗτός γ' ἐπισίξῃ ἐπὶ τῶν ἐχθρῶν τιν' ἐπιρρύξας ἀγρίως αὐτοῖς ἐπιπηδᾷς.
εἰ γὰρ ἐβούλοντο βίον πορίσαι τῷ δήμῳ ῥᾴδιον ἦν ἄν.
εἰσίν γε πόλεις χίλιαι αἳ νῦν τὸν φόρον ἡμῖν ἀπάγουσιν· τούτων εἴκοσιν ἄνδρας βόσκειν εἴ τις προσέταξεν ἑκάστῃ δύο μυριάδ' ἂν τῶν δημοτικῶν ἔζων ἐν πᾶσι λαγῴοις καὶ στεφάνοισιν παντοδαποῖσιν καὶ πυῷ καὶ πυριάτῃ ἄξια τῆς γῆς ἀπολαύοντες καὶ τοῦ 'ν Μαραθῶνι τροπαίου.
νῦν δ' ὥσπερ ἐλαολόγοι χωρεῖθ' ἅμα τῷ τὸν μισθὸν ἔχοντι.
ἀλλ' ὁπόταν μὲν δείσως' αὐτοί τὴν Εὔβοιαν διδόασιν ὑμῖν καὶ σῖτον ὑφίστανται κατὰ πεντήκοντα μεδίμνους ποριεῖν.
ἔδοσαν δ' οὐπώποτέ σοι· πλὴν πρώην πέντε μεδίμνους καὶ ταῦτα μόλις ξενίας φεύγων ἔλαβες κατὰ χοίνικα κριθῶν.
ὧν εἵνεκ' ἐγώ ς' ἀπέκλειον ἀεὶ βόσκειν ἐθέλων καὶ μὴ τούτους ἐγχάσκειν σοι στομφάζοντας.
καὶ νῦν ἀτεχνῶς ἐθέλω παρέχειν ὅ τι βούλει σοι πλὴν κωλακρέτου γάλα πίνειν.
ἦ που σοφὸς ἦν ὅστις ἔφασκεν· πρὶν ἂν ἀμφοῖν μῦθον ἀκούσῃς οὐκ ἂν δικάσαις.
σὺ γὰρ οὖν νῦν μοι νικᾶν πολλῷ δεδόκησαι· ὥστ' ἤδη τὴν ὀργὴν χαλάσας τοὺς σκίπωνας καταβάλλω ἀλλ' ὦ τῆς ἡλικίας ἡμῖν τῆς αὐτῆς συνθιασῶτα  πιθοῦ πιθοῦ λόγοισι μηδ' ἄφρων γένῃ                                                                 μηδ' ἀτενὴς ἄγαν ἀτεράμων τ' ἀνήρ.
εἴθ' ὤφελέν μοι κηδεμὼν ἢ ξυγγενὴς εἶναί τις ὅστις τοιαῦτ' ἐνουθέτει.
σοὶ δὲ νῦν τις θεῶν παρὼν ἐμφανὴς ξυλλαμβάνει τοῦ πράγματος καὶ δῆλός ἐστιν εὖ ποιῶν· σὺ δὲ παρὼν δέχου.
καὶ μὴν θρέψω γ' αὐτὸν παρέχων ὅσα πρεσβύτῃ ξύμφορα χόνδρον λείχειν χλαῖναν μαλακήν σισύραν πόρνην ἥτις τὸ πέος τρίψει καὶ τὴν ὀσφῦν.
ἀλλ' ὅτι σιγᾷ κοὐδὲν γρύζει τοῦτ' οὐ δύναταί με προσέσθαι.
νενουθέτηκεν αὑτὸν ἐς τὰ πράγμαθ' οἷς                                                                 τότ' ἐπεμαίνετ'.
ἔγνωκε γὰρ ἀρτίως λογίζεταί τ' ἐκεῖνα πάνθ' ἁμαρτίας ἃ σοῦ κελεύοντος οὐκ ἐπείθετο.
νῦν δ' ἴσως τοῖσι σοῖς λόγοις πείθεται καὶ σωφρονεῖ μέντοι μεθιστὰς ἐς τὸ λοιπὸν τὸν τρόπον πειθόμενός τέ σοι.
ἰώ μοί μοι.
κείνων ἔραμαι κεῖθι γενοίμαν ἵν' ὁ κῆρύξ φησι· τίς ἀψήφιστος; ἀνιστάσθω.
κἀπισταίην ἐπὶ τοῖς κημοῖς ψηφιζομένων ὁ τελευταῖος.
σπεῦδ' ὦ ψυχή.
μὰ τὸν Ἡρακλέα μή νυν ἔτ' ἐγὼ 'ν τοῖσι δικασταῖς κλέπτοντα Κλέωνα λάβοιμι.
ἴθ' ὦ πάτερ πρὸς τῶν θεῶν ἐμοὶ πιθοῦ.
ποίου; φέρ' ἴδω.
τοῦ μὴ δικάζειν.
τοῦτο δὲ Ἅιδης διακρινεῖ πρότερον ἢ 'γὼ πείσομαι.
σὺ δ' οὖν ἐπειδὴ τοῦτο κεχάρηκας ποιῶν ἐκεῖσε μὲν μηκέτι βάδιζ' ἀλλ' ἐνθάδε αὐτοῦ μένων δίκαζε τοῖσιν οἰκέταις.
ὅτι τὴν θύραν ἀνέῳξεν ἡ σηκὶς λάθρᾳ ταύτης ἐπιβολὴν ψηφιεῖ μίαν μόνην· πάντως δὲ κἀκεῖ ταῦτ' ἔδρας ἑκάστοτε.
καὶ ταῦτα μὲν νῦν εὐλόγως ἢν ἐξέχῃ εἴλη κατ' ὄρθρον ἠλιάσει πρὸς ἥλιον· ἐὰν δὲ νείφῃ πρὸς τὸ πῦρ καθήμενος· ὕοντος εἴσει· κἂν ἔγρῃ μεσημβρινός οὐδείς ς' ἀποκλείσει θεσμοθέτης τῇ κιγκλίδι.
τουτί μ' ἀρέσκει.
πρὸς δὲ τούτοις γ' ἢν δίκην λέγῃ μακράν τις οὐχὶ πεινῶν ἀναμενεῖς δάκνων σεαυτὸν καὶ τὸν ἀπολογούμενον.
ἀνά τοί με πείθεις.
ἀλλ' ἐκεῖν' οὔπω λέγεις τὸν μισθὸν ὁπόθεν λήψομαι.
παρ' ἐμοῦ.
καλῶς ὁτιὴ κατ' ἐμαυτὸν κοὐ μεθ' ἑτέρου λήψομαι.
αἴσχιστα γάρ τοί μ' ἠργάσατο Λυσίστρατος ὁ σκωπτόλης.
δραχμὴν μετ' ἐμοῦ πρώην λαβὼν ἐλθὼν διεκερματίζετ' ἐν τοῖς ἰχθύσιν κἄπειτ' ἐνέθηκε τρεῖς λοπίδας μοι κεστρέων κἀγὼ 'νέκαψ'· ὀβολοὺς γὰρ ᾠόμην λαβεῖν.
κᾆτα βδελυχθεὶς ὀσφρόμενος ἐξέπτυσα· κᾆθ' εἷλκον αὐτόν.
ταχὺ γοῦν καθέψεις τἀργύριον ἦ δ' ὃς λέγων.
ὁρᾷς ὅσον καὶ τοῦτο δῆτα κερδανεῖς.
οὐ πάνυ τι μικρόν.
ἀλλ' ὅπερ μέλλεις ποίει.
ἀνάμενέ νυν· ἐγὼ δὲ ταῦθ' ἥξω φέρων.
ὅρα τὸ χρῆμα τὰ λόγι' ὡς περαίνεται.
ἠκηκόειν γὰρ ὡς Ἀθηναῖοί ποτε δικάσοιεν ἐπὶ ταῖς οἰκίαισι τὰς δίκας κἀν τοῖς προθύροις ἐνοικοδομήσει πᾶς ἀνὴρ αὑτῷ δικαστηρίδιον μικρὸν πάνυ ὥσπερ Ἑκαταῖον πανταχοῦ πρὸ τῶν θυρῶν.
ἀμὶς μέν ἢν οὐρητιάσῃς αὑτηὶ παρὰ σοὶ κρεμήσετ' ἐγγὺς ἐπὶ τοῦ παττάλου.
σοφόν γε τουτὶ καὶ γέροντι πρόσφορον ἐξηῦρες ἀτεχνῶς φάρμακον στραγγουρίας.
καὶ πῦρ γε τουτί· καὶ προσέστηκεν φακῆ ῥοφεῖν ἐὰν δέῃ τι.
τοῦτ' αὖ δεξιόν.
κἂν γὰρ πυρέττω τόν γε μισθὸν λήψομαι· αὐτοῦ μένων γὰρ τὴν φακῆν ῥοφήσομαι.
ἓν ἔτι ποθῶ τὰ δ' ἄλλ' ἀρέσκει μοι.
πάρεστι τουτί καὐτὸς ἅναξ οὑτοσί.
ὦ δέσποθ' ἥρως ὡς χαλεπὸν ἄρ' ἦν ς' ἰδεῖν.
οἷόσπερ ἡμῖν φαίνεται Κλεώνυμος.
οὔκουν ἔχει γ' οὐδ' αὐτὸς ἥρως ὢν ὅπλα.
εἰ θᾶττον ἐκαθίζου σύ θᾶττον ἂν δίκην ἐκάλουν.
κάλει νυν ὡς κάθημ' ἐγὼ πάλαι.
ἄνευ δρυφάκτου τὴν δίκην μέλλεις καλεῖν ὃ πρῶτον ἡμῖν τῶν ἱερῶν ἐφαίνετο;         μὰ τὸν Δί' οὐ πάρεστιν.
ἀλλ' ἐγὼ δραμὼν αὐτὸς κομιοῦμαι τό γε παραυτίκ' ἔνδοθεν.
βάλλ' ἐς κόρακας.
τοιουτονὶ τρέφειν κύνα.
σὺ δὲ κατηγόρει παρών.
μὰ Δί' οὐκ ἔγωγ' ἀλλ' ἅτερός φησιν κύων κατηγορήσειν ἤν τις εἰσάγῃ γραφήν.
ἴθι νυν ἄγ' αὐτὼ δεῦρο.
ταῦτα χρὴ ποιεῖν.
εἶθ' ἱεροσυλήσας φέρεις;                                 οὔκ ἀλλ' ἵνα ἀφ' Ἑστίας ἀρχόμενος ἐπιτρίψω τινά.
ἀλλ' εἴσαγ' ἁνύσας ὡς ἐγὼ τιμᾶν βλέπω.
φέρε νυν ἐνέγκω τὰς σανίδας καὶ τὰς γραφάς.
οἴμοι διατρίβεις κἀπολεῖς τριψημερῶν.
ἐγὼ δ' ἀλοκίζειν ἐδεόμην τὸ χωρίον.
κάλει νυν.
ταῦτα δή.
ὡς ἄχθομαι ὁτιὴ 'πελαθόμην τοὺς καδίσκους ἐκφέρειν.
μηδαμῶς· ἐγὼ γὰρ εἶχον τούσδε τοὺς ἀρυστίχους.
κάλλιστα τοίνυν.
πάντα γὰρ πάρεστι νῷν ὅσων δεόμεθαπλήν γε δὴ τῆς κλεψύδρας.
ἀλλ' ὡς τάχιστα πῦρ τις ἐξενεγκάτω καὶ μυρρίνας καὶ τὸν λιβανωτὸν ἔνδοθεν ὅπως ἂν εὐξώμεσθα πρῶτα τοῖς θεοῖς.
καὶ μὴν ἡμεῖς ἐπὶ ταῖς σπονδαῖς καὶ ταῖς εὐχαῖς φήμην ἀγαθὴν λέξομεν ὑμῖν ὅτι γενναίως ἐκ τοῦ πολέμου καὶ τοῦ νείκους ξυνέβητον.
εὐφημία μὲν πρῶτα νῦν ὑπαρχέτω.
ὦ Φοῖβ' Ἄπολλον Πύθι' ἐπ' ἀγαθῇ τύχῃ  τὸ πρᾶγμ' ὃ μηχανᾶται                                                                 ἔμπροσθεν οὗτος τῶν θυρῶν ἅπασιν ἡμῖν ἁρμόσαι παυσαμένοις πλάνων.
ἰήιε Παιάν.
ὦ δέσποτ' ἄναξ γεῖτον Ἀγυιεῦ τοῦ 'μοῦ προθύρου προπύλαιε δέξαι τελετὴν καινήν ὦ 'ναξ ἣν τῷ πατρὶ καινοτομοῦμεν.
παῦσόν τ' αὐτοῦ τουτὶ τὸ λίαν στρυφνὸν καὶ πρίνινον ἦθος ἀντὶ σιραίου μέλιτος σμικρὸν τῷ θυμιδίῳ παραμείξας.
ἤδη δ' εἶναι τοῖς ἀνθρώποις ἤπιον αὐτόν τοὺς φεύγοντάς τ' ἐλεεῖν μᾶλλον τῶν γραψαμένων κἀπιδακρύειν ἀντιβολούντων καὶ παυσάμενον τῆς δυσκολίας ἀπὸ τῆς ὀργῆς τὴν ἀκαλήφην ἀφελέσθαι.
ξυνευχόμεσθα ταῦτά σοι κἀπᾴδομεν νέαισιν ἀρχαῖς εἵνεκα τῶν προλελεγμένων.
εὖνοι γάρ ἐσμεν ἐξ οὗ                                                                 τὸν δῆμον ᾐσθόμεσθά σου φιλοῦντος ὡς οὐδεὶς ἀνὴρ τῶν γε νεωτέρων.
εἴ τις θύρασιν ἠλιαστής εἰσίτω· ὡς ἡνίκ' ἂν λέγωσιν οὐκ ἐσφρήσομεν.
ἀκούετ' ἤδη τῆς γραφῆς.
ἐγράψατο Κύων Κυδαθηναιεὺς Λάβητ' Αἰξωνέα τὸν τυρὸν ἀδικεῖν ὅτι μόνος κατήσθιεν τὸν Σικελικόν.
τίμημα κλῳὸς σύκινος.
θάνατος μὲν οὖν κύνειος ἢν ἅπαξ ἁλῷ.
καὶ μὴν ὁ φεύγων οὑτοσὶ Λάβης πάρα.
ὢ μιαρὸς οὗτος.
ὡς δὲ καὶ κλέπτον βλέπει.
οἷον σεσηρὼς ἐξαπατήσειν μ' οἴεται.
ἕτερος οὗτος αὖ Λάβης ἀγαθός γ' ὑλακτεῖν καὶ διαλείχειν τὰς χύτρας.
σίγα κάθιζε.
σὺ δ' ἀναβὰς κατηγόρει.
φέρε νυν ἅμα τήνδ' ἐγχεάμενος κἀγὼ ῥοφῶ.
τῆς μὲν γραφῆς ἠκούσαθ' ἣν ἐγραψάμην ἄνδρες δικασταί τουτονί.
δεινότατα γὰρ ἔργων δέδρακε κἀμὲ καὶ τὸ ῥυππαπαῖ.
ἀποδρὰς γὰρ ἐς τὴν γωνίαν τυρὸν πολὺν κατεσικέλιζε κἀνέπλητ' ἐν τῷ σκότῳ.
νὴ τὸν Δί' ἀλλὰ δῆλός ἐστ'· ἔμοιγέ τοι τυροῦ κάκιστον ἀρτίως ἐνήρυγεν ὁ βδελυρὸς οὗτος.
κοὐ μετέδωκ' αἰτοῦντί μοι.
θερμὸς γὰρ ἁνὴρ οὐδὲν ἧττον τῆς φακῆς.
πρὸς τῶν θεῶν μὴ προκαταγίγνωσκ' ὦ πάτερ πρὶν ἄν γ' ἀκούσῃς ἀμφοτέρων.
ἀλλ' ὦ 'γαθέ τὸ πρᾶγμα φανερόν ἐστιν· αὐτὸ γὰρ βοᾷ.
μή νυν ἀφῆτέ γ' αὐτόν ὡς ὄντ' αὖ πολὺ κυνῶν ἁπάντων ἄνδρα μονοφαγίστατον ὅστις περιπλεύσας τὴν θυείαν ἐν κύκλῳ ἐκ τῶν πόλεων τὸ σκῖρον ἐξεδήδοκεν.
ἐμοὶ δέ γ' οὐκ ἔστ' οὐδὲ τὴν ὑδρίαν πλάσαι.
πρὸς ταῦτα τοῦτον κολάσατ' οὐ γὰρ ἄν ποτε τρέφειν δύναιτ' ἂν μία λόχμη κλέπτα δύο ἵνα μὴ κεκλάγγω διὰ κενῆς ἄλλως ἐγώ· ἐὰν δὲ μή τὸ λοιπὸν οὐ κεκλάγξομαι.
ἰοὺ ἰού.
ὅσας κατηγόρησε τὰς πανουργίας.
κλέπτον τὸ χρῆμα τἀνδρός.
ὁ θεσμοθέτης· ποῦ 'σθ' οὗτος; ἀμίδα μοι δότω.
αὐτὸς καθελοῦ· τοὺς μάρτυρας γὰρ ἐσκαλῶ.
Λάβητι μάρτυρας παρεῖναι τρύβλιον δοίδυκα τυρόκνηστιν ἐσχάραν χύτραν καὶ τἄλλα τὰ σκεύη τὰ προσκεκαυμένα.
οὐκ αὖ σὺ παύσει χαλεπὸς ὢν καὶ δύσκολος καὶ ταῦτα τοῖς φεύγουσιν ἀλλ' ὀδὰξ ἔχει; ἀνάβαιν' ἀπολογοῦ.
ἀλλ' οὐκ ἔχειν οὗτός γ' ἔοικεν ὅ τι λέγῃ.
οὔκ ἀλλ' ἐκεῖνό μοι δοκεῖ πεπονθέναι ὅπερ ποτὲ φεύγων ἔπαθε καὶ Θουκυδίδης· ἀπόπληκτος ἐξαίφνης ἐγένετο τὰς γνάθους.
πάρεχ' ἐκποδών· ἐγὼ γὰρ ἀπολογήσομαι.
χαλεπὸν μέν ὦ 'νδρες ἐστὶ διαβεβλημένου ὑπεραποκρίνεσθαι κυνός λέξω δ' ὅμως.
ἀγαθὸς γάρ ἐστι καὶ διώκει τοὺς λύκους.
κλέπτης μὲν οὖν οὗτός γε καὶ ξυνωμότης.
μὰ Δί' ἀλλ' ἄριστός ἐστι τῶν νυνὶ κυνῶν οἷός τε πολλοῖς προβατίοις ἐφεστάναι.
εἰ δ' ὑφείλετο σύγγνωθι· κιθαρίζειν γὰρ οὐκ ἐπίσταται.
ἐγὼ δ' ἐβουλόμην ἂν οὐδὲ γράμματα ἵνα μὴ κακουργῶν ἐνέγραφ' ἡμῖν τὸν λόγον.
ἄκουσον ὦ δαιμόνιε μου τῶν μαρτύρων.
ἀνάβηθι τυρόκνηστι καὶ λέξον μέγα· σὺ γὰρ ταμιεύους' ἔτυχες.
ἀπόκριναι σαφῶς εἰ μὴ κατέκνησας τοῖς στρατιώταις ἅλαβες.
φησὶ κατακνῆσαι.
νὴ Δί' ἀλλὰ ψεύδεται.
ὦ δαιμόνι' ἐλέει τοὺς ταλαιπωρουμένους.
οὗτος γὰρ ὁ Λάβης καὶ τραχήλι' ἐσθίει καὶ τὰς ἀκάνθας κοὐδέποτ' ἐν ταὐτῷ μένει.
ὁ δ' ἕτερος οἷός ἐστιν.
οἰκουρὸς μόνον· αὐτοῦ μένων γάρ ἅττ' ἂν εἴσω τις φέρῃ τούτων μεταιτεῖ τὸ μέρος· εἰ δὲ μή δάκνει.
ἴθ' ἀντιβολῶ ς' οἰκτίρατ' αὐτόν ὦ πάτερ καὶ μὴ διαφθείρητε.
κατάβα κατάβα κατάβα κατάβα.
καίτοι τὸ κατάβα τοῦτο πολλοὺς δὴ πάνυ ἐξηπάτηκεν.
ἀτὰρ ὅμως καταβήσομαι.
ἐς κόρακας.
ὡς οὐκ ἀγαθόν ἐστι τὸ ῥοφεῖν.
ἐγὼ γὰρ ἀπεδάκρυσα νῦν γνώμην ἐμὴν οὐδέν ποτέ γ' ἀλλ' ἢ τῆς φακῆς ἐμπλήμενος.
ἴθ' ὦ πατρίδιον ἐπὶ τὰ βελτίω τρέπου.
τηνδὶ λαβὼν τὴν ψῆφον ἐπὶ τὸν ὕστερον μύσας παρᾷξον κἀπόλυσον ὦ πάτερ.
οὐ δῆτα· κιθαρίζειν γὰρ οὐκ ἐπίσταμαι.
φέρε νύν σε τῃδὶ τὴν ταχίστην περιάγω.
αὕτη 'ντευθενί.
ἐξηπάτηται κἀπολέλυκεν οὐχ ἑκών.
φέρ' ἐξεράσω.
ἐκπέφευγας ὦ Λάβης.
ποῦ 'σθ' ὕδωρ; ἔπαιρε σαυτόν.
οὐδέν εἰμ' ἄρα.
μὴ φροντίσῃς ὦ δαιμόνι' ἀλλ' ἀνίστασο.
καὶ μηδὲν ἀγανάκτει γ'.
ἐγὼ γάρ ς' ὦ πάτερ θρέψω καλῶς ἄγων μετ' ἐμαυτοῦ πανταχοῖ ἐπὶ δεῖπνον εἰς ξυμπόσιον ἐπὶ θεωρίαν ὥσθ' ἡδέως διάγειν σε τὸν λοιπὸν χρόνον· κοὐκ ἐγχανεῖταί ς' ἐξαπατῶν Ὑπέρβολος.
ἀλλ' εἰσίωμεν.
ταῦτά νυν εἴπερ δοκεῖ.
ἀλλ' ἴτε χαίροντες ὅποι βούλεσθ'.
ὑμεῖς δὲ τέως ὦ μυριάδες ἀναρίθμητοι νῦν μὲν τὰ μέλλοντ' εὖ λέγεσθαι μὴ πέσῃ φαύλως χαμᾶζ' εὐλαβεῖσθε.
τοῦτο γὰρ σκαιῶν θεατῶν ἐστι πάσχειν κοὐ πρὸς ὑμῶν.
νῦν αὖτε λεῴ προσέχετε τὸν νοῦν εἴπερ καθαρόν τι φιλεῖτε.
μέμψασθαι γὰρ τοῖσι θεαταῖς ὁ ποιητὴς νῦν ἐπιθυμεῖ.
ἀδικεῖσθαι γάρ φησιν πρότερος πόλλ' αὐτοὺς εὖ πεποιηκώς· τὰ μὲν οὐ φανερῶς ἀλλ' ἐπικουρῶν κρύβδην ἑτέροισι ποιηταῖς μιμησάμενος τὴν Εὐρυκλέους μαντείαν καὶ διάνοιαν εἰς ἀλλοτρίας γαστέρας ἐνδὺς κωμῳδικὰ πολλὰ χέασθαι μετὰ τοῦτο δὲ καὶ φανερῶς ἤδη κινδυνεύων καθ' ἑαυτόν οὐκ ἀλλοτρίων ἀλλ' οἰκείων μουσῶν στόμαθ' ἡνιοχήσας.
ἀρθεὶς δὲ μέγας καὶ τιμηθεὶς ὡς οὐδεὶς πώποτ' ἐν ὑμῖν οὐκ ἐκτελέσαι φησὶν ἐπαρθείς οὐδ' ὀγκῶσαι τὸ φρόνημα οὐδὲ παλαίστρας περικωμάζειν πειρῶν· οὐδ' εἴ τις ἐραστὴς κωμῳδεῖσθαι παιδίχ' ἑαυτοῦ μισῶν ἔσπευσε πρὸς αὐτόν οὐδενὶ πώποτέ φησι πιθέσθαι γνώμην τιν' ἔχων ἐπιεικῆ ἵνα τὰς μούσας αἷσιν χρῆται μὴ προαγωγοὺς ἀποφήνῃ· οὐδ' ὅτε πρῶτόν γ' ἦρξε διδάσκειν ἀνθρώποις φής' ἐπιθέσθαι ἀλλ' Ἡρακλέους ὀργήν τιν' ἔχων τοῖσι μεγίστοις ἐπιχειρεῖν θρασέως ξυστὰς εὐθὺς ἀπ' ἀρχῆς αὐτῷ τῷ καρχαρόδοντι οὗ δεινόταται μὲν ἀπ' ὀφθαλμῶν Κύννης ἀκτῖνες ἔλαμπον ἑκατὸν δὲ κύκλῳ κεφαλαὶ κολάκων οἰμωξομένων ἐλιχμῶντο περὶ τὴν κεφαλήν φωνὴν δ' εἶχεν χαράδρας ὄλεθρον τετοκυίας φώκης δ' ὀσμήν Λαμίας δ' ὄρχεις ἀπλύτους πρωκτὸν δὲ καμήλου.
τοιοῦτον ἰδὼν τέρας οὔ φησιν δείσας καταδωροδοκῆσαι ἀλλ' ὑπὲρ ὑμῶν ἔτι καὶ νυνὶ πολεμεῖ.
φησίν τε μετ' αὐτοῦ τοῖς ἠπιάλοις ἐπιχειρῆσαι πέρυσιν καὶ τοῖς πυρετοῖσιν οἳ τοὺς πατέρας τ' ἦγχον νύκτωρ καὶ τοὺς πάππους ἀπέπνιγον κατακλινόμενοί τ' ἐπὶ ταῖς κοίταις ἐπὶ τοῖσιν ἀπράγμοσιν ὑμῶν ἀντωμοσίας καὶ προσκλήσεις καὶ μαρτυρίας συνεκόλλων ὥστ' ἀναπηδᾶν δειμαίνοντας πολλοὺς ὡς τὸν πολέμαρχον.
τοιόνδ' εὑρόντες ἀλεξίκακον τῆς χώρας τῆσδε καθαρτὴν πέρυσιν καταπρούδοτε καινοτάτας σπείραντ' αὐτὸν διανοίας ἃς ὑπὸ τοῦ μὴ γνῶναι καθαρῶς ὑμεῖς ἐποιήσατ' ἀναλδεῖς.
καίτοι σπένδων πόλλ' ἐπὶ πολλοῖς ὄμνυσιν τὸν Διόνυσον μὴ πώποτ' ἀμείνον' ἔπη τούτων κωμῳδικὰ μηδέν' ἀκοῦσαι.
τοῦτο μὲν οὖν ἐσθ' ὑμῖν αἰσχρὸν τοῖς μὴ γνοῦσιν παραχρῆμα· ὁ δὲ ποιητὴς οὐδὲν χείρων παρὰ τοῖσι σοφοῖς νενόμισται εἰ παρελαύνων τοὺς ἀντιπάλους τὴν ἐπίνοιαν ξυνέτριψεν.
ἀλλὰ τὸ λοιπὸν τῶν ποιητῶν ὦ δαιμόνιοι τοὺς ζητοῦντας καινόν τι λέγειν κἀξευρίσκειν στέργετε μᾶλλον καὶ θεραπεύετε καὶ τὰ νοήματα σῴζεσθ' αὐτῶν ἐσβάλλετέ τ' εἰς τὰς κιβωτοὺς μετὰ τῶν μήλων.
κἂν ταῦτα ποιῆθ' ὑμῖν δι' ἔτους τῶν ἱματίων ὀζήσει δεξιότητος.
ὢ πάλαι ποτ' ὄντες ἡμεῖς ἄλκιμοι μὲν ἐν χοροῖς                                                                 ἄλκιμοι δ' ἐν μάχαις καὶ κατ' αὐτὸ τοῦτο μόνον ἄνδρες ἀλκιμώτατοι.
πρίν ποτ' ἦν πρὶν ταῦτα νῦν δ' οἴχεται κύκνου τε πολιώτεραι δὴ αἵδ' ἐπανθοῦσιν τρίχες.
ἀλλὰ κἀκ τῶν λειψάνων δεῖ τῶνδε ῥώμην νεανικὴν σχεῖν· ὡς ἐγὼ τοὐμὸν νομίζω γῆρας εἶναι κρεῖττον ἢ πολλῶν κικίννους νεανιῶν καὶ σχῆμα κεὐρυπρωκτίαν.
εἴ τις ὑμῶν ὦ θεαταί τὴν ἐμὴν ἰδὼν φύσιν εἶτα θαυμάζει μ' ὁρῶν μέσον διεσφηκωμένον ἥτις ἡμῶν ἐστιν ἡ 'πίνοια τῆς ἐγκεντρίδος ῥᾳδίως ἐγὼ διδάξω κἂν ἄμουσος ᾖ τὸ πρίν.
ἐσμὲν ἡμεῖς οἷς πρόσεστι τοῦτο τοὐρροπύγιον Ἀττικοὶ μόνοι δικαίως ἐγγενεῖς αὐτόχθονες ἀνδρικώτατον γένος καὶ πλεῖστα τήνδε τὴν πόλιν ὠφελῆσαν ἐν μάχαισιν ἡνίκ' ἦλθ' ὁ βάρβαρος τῷ καπνῷ τύφων ἅπασαν τὴν πόλιν καὶ πυρπολῶν ἐξελεῖν ἡμῶν μενοινῶν πρὸς βίαν τἀνθρήνια.
εὐθέως γὰρ ἐκδραμόντες ξὺν δορὶ ξὺν ἀσπίδι ἐμαχόμεσθ' αὐτοῖσι θυμὸν ὀξίνην πεπωκότες στὰς ἀνὴρ παρ' ἄνδρ' ὑπ' ὀργῆς τὴν χελύνην ἐσθίων.
ὑπὸ δὲ τῶν τοξευμάτων οὐκ ἦν ἰδεῖν τὸν οὐρανόν.
ἀλλ' ὅμως ἐωσάμεσθα ξὺν θεοῖς πρὸς ἑσπέραν· γλαῦξ γὰρ ἡμῶν πρὶν μάχεσθαι τὸν στρατὸν διέπτατο.
εἶτα δ' εἱπόμεσθα θυννάζοντες εἰς τοὺς θυλάκους οἱ δ' ἔφευγον τὰς γνάθους καὶ τὰς ὀφρῦς κεντούμενοι ὥστε παρὰ τοῖς βαρβάροισι πανταχοῦ καὶ νῦν ἔτι μηδὲν Ἀττικοῦ καλεῖσθαι σφηκὸς ἀνδρικώτερον.
ἆρα δεινὸς ἦ τόθ' ὥστε πάντα μὴ δεδοικέναι                                                                 καὶ κατεστρεψάμην τοὺς ἐναντίους πλέων ἐκεῖσε ταῖς τριήρεσιν.
οὐ γὰρ ἦν ἡμῖν ὅπως ῥῆσιν εὖ λέξειν ἐμέλλομεν τότ' οὐδὲ συκοφαντήσειν τινὰ φροντίς ἀλλ' ὅστις ἐρέτης ἔσοιτ' ἄριστος.
τοιγαροῦν πολλὰς πόλεις Μήδων ἑλόντες αἰτιώτατοι φέρεσθαι τὸν φόρον δεῦρ' ἐσμέν ὃν κλέπτουσιν οἱ νεώτεροι.
πολλαχοῦ σκοποῦντες ἡμᾶς εἰς ἅπανθ' εὑρήσετε τοὺς τρόπους καὶ τὴν δίαιταν σφηξὶν ἐμφερεστάτους.
πρῶτα μὲν γὰρ οὐδὲν ἡμῶν ζῷον ἠρεθισμένον μᾶλλον ὀξύθυμόν ἐστιν οὐδὲ δυσκολώτερον.
εἶτα τἄλλ' ὅμοια πάντα σφηξὶ μηχανώμεθα.
ξυλλεγέντες γὰρ καθ' ἑσμοὺς ὥσπερ εἰς ἀνθρήνια οἱ μὲν ἡμῶν οὗπερ ἅρχων οἱ δὲ παρὰ τοὺς ἕνδεκα οἱ δ' ἐν Ὠιδείῳ δικάζους' ὧδε πρὸς τοῖς τειχίοις ξυμβεβυσμένοι πυκνόν νεύοντες εἰς τὴν γῆν μόλις ὥσπερ οἱ σκώληκες ἐν τοῖς κυττάροις κινούμενοι.
ἔς τε τὴν ἄλλην δίαιτάν ἐσμεν εὐπορώτατοι· πάντα γὰρ κεντοῦμεν ἄνδρα κἀκπορίζομεν βίον.
ἀλλὰ γὰρ κηφῆνες ἡμῖν εἰσιν ἐγκαθήμενοι οὐκ ἔχοντες κέντρον οἳ μένοντες ἡμῶν τοῦ φόρου τὸν γόνον κατεσθίουσιν οὐ ταλαιπωρούμενοι.
τοῦτο δ' ἔστ' ἄλγιστον ἡμῖν ἤν τις ἀστράτευτος ὢν ἐκροφῇ τὸν μισθὸν ἡμῶν τῆσδε τῆς χώρας ὕπερ μήτε κώπην μήτε λόγχην μήτε φλύκταιναν λαβών.
ἀλλά μοι δοκεῖ τὸ λοιπὸν τῶν πολιτῶν ἔμβραχυ ὅστις ἂν μὴ 'χῃ τὸ κέντρον μὴ φέρειν τριώβολον.
οὔτοι ποτὲ ζῶν τοῦτον ἀποδυθήσομαι ἐπεὶ μόνος μ' ἔσωσε παρατεταγμένον ὅθ' ὁ βορέας ὁ μέγας ἐπεστρατεύσατο.
ἀγαθὸν ἔοικας οὐδὲν ἐπιθυμεῖν παθεῖν.
μὰ τὸν Δί' οὐ γὰρ οὐδαμῶς μοι ξύμφορον.
καὶ γὰρ πρότερον ἐπανθρακίδων ἐμπλήμενος ἀπέδωκ' ὀφείλων τῷ γναφεῖ τριώβολον.
ἀλλ' οὖν πεπειράσθω γ' ἐπειδήπερ γ' ἅπαξ ἐμοὶ σεαυτὸν παραδέδωκας εὖ ποιεῖν.
ἔπειτα παῖδας χρὴ φυτεύειν καὶ τρέφειν ὅθ' οὑτοσί με νῦν ἀποπνῖξαι βούλεται;         ἔχ' ἀναβαλοῦ τηνδὶ λαβών καὶ μὴ λάλει.
ἐγὼ δὲ σισύραν ᾠόμην Θυμαιτίδα.
κοὐ θαῦμά γ'· ἐς Σάρδεις γὰρ οὐκ ἐλήλυθας.
ἔγνως γὰρ ἄν· νῦν δ' οὐχὶ γιγνώσκεις.
ἐγὼ μὰ τὸν Δί' οὐ τοίνυν ἀτὰρ δοκεῖ γέ μοι ἐοικέναι μάλιστα Μορύχου σάγματι.
οὔκ ἀλλ' ἐν Ἐκβατάνοισι ταῦθ' ὑφαίνεται.
αὕτη γέ τοι ἐρίων τάλαντον καταπέπωκε ῥᾳδίως.
οἴμοι δείλαιος.
ὡς θερμὸν ἡ μιαρά τί μου κατήρυγεν.
ἀλλ' ὦ 'γαθέ         εἴπερ γ' ἀνάγκη κρίβανόν μ' ἀμπίσχετε.
φέρ' ἀλλ' ἐγώ σε περιβάλω.
σὺ δ' οὖν ἴθι.
παράθου γε μέντοι καὶ κρεάγραν.
ἄγε νυν ὑπολύου τὰς καταράτους ἐμβάδας τασδὶ δ' ἁνύσας ὑπόδυθι τὰς Λακωνικάς.
ἀδικεῖς γέ με εἰς τὴν πολεμίαν ἀποβιβάζων τὸν πόδα.
φέρε καὶ τὸν ἕτερον.
μηδαμῶς τοῦτόν γ' ἐπεὶ πάνυ μισολάκων αὐτοῦ 'στιν εἷς τῶν δακτύλων.
οὐκ ἔστι παρὰ ταῦτ' ἄλλα.
κακοδαίμων ἐγώ ὅστις ἐπὶ γήρᾳ χίμετλον οὐδὲν λήψομαι.
ἅνυσόν ποθ' ὑποδυσάμενος.
εἶτα πλουσίως ὡδὶ προβὰς τρυφερόν τι διασαλακώνισον.
θεῶ τὸ σχῆμα καὶ σκέψαι μ' ὅτῳ μάλιστ' ἔοικα τὴν βάδισιν τῶν πλουσίων.
καὶ μὴν προθυμοῦμαί γε σαυλοπρωκτιᾶν.
τίνα δῆτ' ἂν λέγοις;                                   πολλοὺς πάνυ.
πρῶτον μὲν ὡς ἡ Λάμι' ἁλοῦς' ἐπέρδετο ἔπειτα δ' ὡς ὁ Καρδοπίων τὴν μητέρα         μὴ 'μοιγε μύθους ἀλλὰ τῶν ἀνθρωπίνων οἵους λέγομεν μάλιστα τοὺς κατ' οἰκίαν.
ἐγὼ δὲ τεθεώρηκα πώποτ'; οὐδαμοῖ πλὴν ἐς Πάρον καὶ ταῦτα δύ' ὀβολὼ φέρων.
ἀλλ' οὖν λέγειν χρή ς' ὡς ἐμάχετό γ' αὐτίκα Ἐφουδίων παγκράτιον Ἀσκώνδᾳ καλῶς ἤδη γέρων ὢν καὶ πολιός ἔχων δέ τοι πλευρὰν βαθυτάτην καὶ χέρας καὶ λαγόνα καὶ θώρακ' ἄριστον.
παῦε παῦ' οὐδὲν λέγεις.
ἀλλ' ἕτερον εἰπέ μοι· παρ' ἀνδράσι ξένοις πίνων σεαυτοῦ ποῖον ἂν λέξαι δοκεῖς ἐπὶ νεότητος ἔργον ἀνδρικώτατον;         ἐκεῖν' ἐκεῖν' ἀνδρειότατόν γε τῶν ἐμῶν ὅτ' Ἐργασίωνος τὰς χάρακας ὑφειλόμην.
ἀπολεῖς με.
ἐγᾦδα τοίνυν τό γε νεανικώτατον· ὅτε τὸν δρομέα Φάυλλον ὢν βούπαις ἔτι εἷλον διώκων λοιδορίας ψήφοιν δυοῖν.
παῦ'· ἀλλὰ δευρὶ κατακλινεὶς προσμάνθανε ξυμποτικὸς εἶναι καὶ ξυνουσιαστικός.
ὡδὶ κελεύεις κατακλινῆναι;                                   μηδαμῶς.
ἔπειτ' ἐπαίνεσόν τι τῶν χαλκωμάτων ὀροφὴν θέασαι κρεκάδι' αὐλῆς θαύμασον.
ὕδωρ κατὰ χειρός· τὰς τραπέζας εἰσφέρειν· δειπνοῦμεν· ἀπονενίμμεθ'· ἤδη σπένδομεν.
τούτοις ξυνὼν τὰ σκόλι' ὅπως δέξει καλῶς.
ἐγὼ εἴσομαι.
καὶ δὴ γάρ εἰμ' ἐγὼ Κλέων ᾄδω δὲ πρῶτος Ἁρμοδίου δέξει δὲ σύ.
οὐδεὶς πώποτ' ἀνὴρ ἔγεντ' Ἀθήναις         οὐχ οὕτω γε πανοῦργος οὐδὲ κλέπτης.
ἐγὼ δέ γε ἐὰν ἀπειλῇ νὴ Δί' ἑτέραν ᾄσομαι.
ὦ 'νθρωφ' οὗτος ὁ μαιόμενος τὸ μέγα κράτος ἀντρέψεις ἔτι τὰν πόλιν· ἁ δ' ἔχεται ῥοπᾶς.
οὐκ ἔστιν ἀλωπεκίζειν οὐδ' ἀμφοτέροισι γίγνεσθαι φίλον.
μετὰ τοῦτον Αἰσχίνης ὁ Σέλλου δέξεται ἀνὴρ σοφὸς καὶ μουσικός κᾆτ' ᾄσεται· χρήματα καὶ βίαν Κλειταγόρᾳ τε κἀμοὶ μετὰ Θετταλῶν         πολλὰ δὴ διεκόμπασας σὺ κἀγώ.
τουτὶ μὲν ἐπιεικῶς σύ γ' ἐξεπίστασαι.
ὅπως δ' ἐπὶ δεῖπνον εἰς Φιλοκτήμονος ἴμεν.
παῖ παῖ· τὸ δεῖπνον Χρυσέ συσκεύαζε νῷν ἵνα καὶ μεθυσθῶμεν διὰ χρόνου.
κακὸν τὸ πίνειν.
ἀπὸ γὰρ οἴνου γίγνεται καὶ θυροκοπῆσαι καὶ πατάξαι καὶ βαλεῖν κἄπειτ' ἀποτίνειν ἀργύριον ἐκ κραιπάλης.
οὔκ ἢν ξυνῇς γ' ἀνδράσι καλοῖς τε κἀγαθοῖς.
ἢ γὰρ παρῃτήσαντο τὸν πεπονθότα ἢ λόγον ἔλεξας αὐτὸς ἀστεῖόν τινα Αἰσωπικὸν γέλοιον ἢ Συβαριτικόν ὧν ἔμαθες ἐν τῷ συμποσίῳ· κᾆτ' ἐς γέλων τὸ πρᾶγμ' ἔτρεψας ὥστ' ἀφείς ς' ἀποίχεται.
μαθητέον τἄρ' ἐστὶ πολλοὺς τῶν λόγων εἴπερ γ' ἀποτείσω μηδέν ἤν τι δρῶ κακόν.
ἄγε νυν ἴωμεν· μηδὲν ἡμᾶς ἰσχέτω.
πολλάκις δὴ 'δοξ' ἐμαυτῷ                                                                 δεξιὸς πεφυκέναι καὶ σκαιὸς οὐδεπώποτε ἀλλ' Ἀμυνίας ὁ Σέλλου μᾶλλον οὑκ τῶν Κρωβύλου οὗτος ὅν γ' ἐγώ ποτ' εἶδον ἀντὶ μήλου καὶ ῥοᾶς δειπνοῦντα μετὰ Λεωγόρου· πεινῇ γὰρ ᾗπερ Ἀντιφῶν.
ἀλλὰ πρεσβεύων γὰρ ἐς Φάρσαλον ᾤχετ'· εἶτ' ἐκεῖ μόνος μόνοισι τοῖς Πενέσταισι ξυνῆν τοῖς Θετταλῶν αὐτὸς πενέστης ὢν ἐλάττων οὐδενός.
ὦ μακάρι' Αὐτόμενες ὥς σε μακαρίζομεν.
παῖδας ἐφύτευσας ὅτι χειροτεχνικωτάτους· πρῶτα μὲν ἅπασι φίλον ἄνδρα τε σοφώτατον τὸν κιθαραοιδότατον ᾧ χάρις ἐφέσπετο· τὸν δ' ὑποκριτὴν ἕτερον ἀργαλέον ὡς σοφόν· εἶτ' Ἀριφράδην πολύ τι θυμοσοφικώτατον ὅντινά ποτ' ὤμοσε μαθόντα παρὰ μηδενὸς ἀλλ' ἀπὸ σοφῆς φύσεως αὐτόματον ἐκμαθεῖν γλωττοποιεῖν εἰς τὰ πορνεῖ' εἰσιόνθ' ἑκάστοτε.
εἰσί τινες οἵ μ' ἔλεγον ὡς καταδιηλλάγην ἡνίκα Κλέων μ' ὑπετάραττεν ἐπικείμενος καί με κακίσας ἔκνισε κᾆθ' ὅτ' ἀπεδειρόμην οἱ 'κτὸς ἐγέλων μέγα κεκραγότα θεώμενοι οὐδὲν ἄρ' ἐμοῦ μέλον ὅσον δὲ μόνον εἰδέναι σκωμμάτιον εἴ ποτέ τι θλιβόμενος ἐκβαλῶ.
ταῦτα κατιδὼν ὑπό τι μικρὸν ἐπιθήκισα· εἶτα νῦν ἐξηπάτησεν ἡ χάραξ τὴν ἄμπελον.
ἰὼ χελῶναι μακάριαι τοῦ δέρματος καὶ τρισμακάριαι τοῦ 'πὶ ταῖς πλευραῖς· ὡς εὖ κατηρέψασθε καὶ νουβυστικῶς κεράμῳ τὸ νῶτον ὥστε τὰς πλευρὰς στέγειν.
ἐγὼ δ' ἀπόλωλα στιζόμενος βακτηρίᾳ.
οὐ γὰρ ὁ γέρων ἀτηρότατον ἄρ' ἦν κακὸν καὶ τῶν ξυνόντων πολὺ παροινικώτατος; καίτοι παρῆν Ἵππυλλος Ἀντιφῶν Λύκων Λυσίστρατος Θούφραστος οἱ περὶ Φρύνιχον.
τούτων ἁπάντων ἦν ὑβριστότατος μακρῷ.
εὐθὺς γὰρ ὡς ἐνέπλητο πολλῶν κἀγαθῶν ἀνήλατ' ἐσκίρτα 'πεπόρδει κατεγέλα ὥσπερ καχρύων ὀνίδιον εὐωχημένον· κἄτυπτε δή με νεανικῶς παῖ παῖ καλῶν.
εἶτ' αὐτόν ὡς εἶδ' ᾔκασεν Λυσίστρατος· ἔοικας ὦ πρεσβῦτα νεοπλούτῳ τρυγὶ κλητῆρί τ' εἰς ἀχυρὸν ἀποδεδρακότι.
ὁ δ' ἀνακραγὼν ἀντῄκας' αὐτὸν πάρνοπι τὰ θρῖα τοῦ τρίβωνος ἀποβεβληκότι Σθενέλῳ τε τὰ σκευάρια διακεκαρμένῳ.
οἱ δ' ἀνεκρότησαν πλήν γε Θουφράστου μόνου· οὗτος δὲ διεμύλλαινεν ὡς δὴ δεξιός.
ἔπειτ' ἐπειδὴ 'μέθυεν οἴκαδ' ἔρχεται τύπτων ἅπαντας ἤν τις αὐτῷ ξυντύχῃ.
ὁδὶ δὲ καὶ δὴ σφαλλόμενος προσέρχεται.
ἀλλ' ἐκποδὼν ἄπειμι πρὶν πληγὰς λαβεῖν.
ἄνεχε πάρεχε.
κλαύσεταί τις τῶν ὄπισθεν ἐπακολουθούντων ἐμοί.
οἷον εἰ μὴ 'ρρήσεθ' ὑμᾶς ὦ πόνηροι ταυτῃὶ τῇ δᾳδὶ φρυκτοὺς σκευάσω.
ἦ μὴν σὺ δώσεις αὔριον τούτων δίκην ἡμῖν ἅπασιν κεἰ σφόδρ' εἶ νεανίας.
ἁθρόοι γὰρ ἥξομέν σε προσκαλούμενοι.
ἰὴ ἰεῦ καλούμενοι.
ἀρχαῖά γ' ὑμῶν.
τάδε μ' ἀρέσκει· βάλλε κημούς.
ἀνάβαινε δεῦρο χρυσομηλολόνθιον τῇ χειρὶ τουδὶ λαβομένη τοῦ σχοινίου.
ἔχου· φυλάττου δ' ὡς σαπρὸν τὸ σχοινίον· ὅμως γε μέντοι τριβόμενον οὐκ ἄχθεται.
ὁρᾷς ἐγώ ς' ὡς δεξιῶς ὑφειλόμην μέλλουσαν ἤδη λεσβιεῖν τοὺς ξυμπότας· ὧν εἵνεκ' ἀπόδος τῷ πέει τῳδὶ χάριν.
ἀλλ' οὐκ ἀποδώσεις οὐδ' ἐφιαλεῖς οἶδ' ὅτι ἀλλ' ἐξαπατήσεις κἀγχανεῖ τούτῳ μέγα· πολλοῖς γὰρ ἤδη χἀτέροις αὔτ' ἠργάσω.
ἐὰν γένῃ δὲ μὴ κακὴ νυνὶ γυνή ἐγώ ς' ἐπειδὰν οὑμὸς υἱὸς ἀποθάνῃ λυσάμενος ἕξω παλλακήν ὦ χοιρίον.
νῦν δ' οὐ κρατῶ 'γὼ τῶν ἐμαυτοῦ χρημάτων· νέος γάρ εἰμι.
καὶ φυλάττομαι σφόδρα· τὸ γὰρ ὑίδιον τηρεῖ με κἄστι δύσκολον κἄλλως κυμινοπριστοκαρδαμογλύφον.
ταῦτ' οὖν περί μου δέδοικε μὴ διαφθαρῶ· πατὴρ γὰρ οὐδείς ἐστιν αὐτῷ πλὴν ἐμοῦ.
ὁδὶ δὲ καὐτός.
ἐπὶ σὲ κἄμ' ἔοικε θεῖν.
ἀλλ' ὡς τάχιστα στῆθι τάσδε τὰς δετὰς λαβοῦς' ἵν' αὐτὸν τωθάσω νεανικῶς οἵοις ποθ' οὗτος ἐμὲ πρὸ τῶν μυστηρίων.
ὦ οὗτος οὗτος τυφεδανὲ καὶ χοιρόθλιψ ποθεῖν ἐρᾶν τ' ἔοικας ὡραίας σοροῦ.
οὔτοι καταπροίξει μὰ τὸν Ἀπόλλω τοῦτο δρῶν.
ὡς ἡδέως φάγοις ἂν ἐξ ὄξους δίκην.
οὔκ ἀλλ' ἐν ἀγορᾷ τοῖς θεοῖς δᾲς κάεται.
οὐχ ὁρᾷς ἐσχισμένην;         τί δὲ τὸ μέλαν τοῦτ' ἐστὶν αὐτῆς τοὐν μέσῳ;         ἡ πίττα δήπου καομένης ἐξέρχεται.
τί λέγεις σύ; ποῖος ὄζος; οὐκ εἶ δεῦρο σύ;         ἆ ἆ τί μέλλεις δρᾶν;                              ἄγειν ταύτην λαβὼν ἀφελόμενός σε καὶ νομίσας εἶναι σαπρὸν κοὐδὲν δύνασθαι δρᾶν.
ἄκουσόν νυν ἐμοῦ.
Ὀλυμπίασιν ἡνίκ' ἐθεώρουν ἐγώ Ἐφουδίων ἐμαχέσατ' Ἀσκώνδᾳ καλῶς ἤδη γέρων ὤν· εἶτα τῇ πυγμῇ θενὼν ὁ πρεσβύτερος κατέβαλε τὸν νεώτερον.
πρὸς ταῦτα τηροῦ μὴ λάβῃς ὑπώπια.
νὴ τὸν Δί' ἐξέμαθές γε τὴν Ὀλυμπίαν.
ἴθι μοι παράστηθ' ἀντιβολῶ πρὸς τῶν θεῶν.
ὁδὶ γὰρ ἁνήρ ἐστιν ὅς μ' ἀπώλεσεν τῇ δᾳδὶ παίων κἀξέβαλεν ἐντευθενὶ ἄρτους δέκ' ὀβολῶν κἀπιθήκην τέτταρας.
οὐδαμῶς γ' ἐπεὶ λόγοι διαλλάξουσιν αὐτὰ δεξιοί· ὥστ' οἶδ' ὁτιὴ ταύτῃ διαλλαχθήσομαι.
οὔτοι μὰ τὼ θεὼ καταπροίξει Μυρτίας τῆς Ἀγκυλίωνος θυγατέρος καὶ Σωστράτης οὕτω διαφθείρας ἐμοῦ τὰ φορτία.
ἄκουσον ὦ γύναι· λόγον σοι βούλομαι λέξαι χαρίεντα.
μὰ Δία μὴ 'μοιγ' ὦ μέλε.
Αἴσωπον ἀπὸ δείπνου βαδίζονθ' ἑσπέρας θρασεῖα καὶ μεθύση τις ὑλάκτει κύων.
κἄπειτ' ἐκεῖνος εἶπεν· ὦ κύον κύον εἰ νὴ Δί' ἀντὶ τῆς κακῆς γλώττης ποθὲν πυροὺς πρίαιο σωφρονεῖν ἄν μοι δοκεῖς.
μὰ Δί' ἀλλ' ἄκουσον ἤν τί σοι δόξω λέγειν.
Λᾶσός ποτ' ἀντεδίδασκε καὶ Σιμωνίδης· ἔπειθ' ὁ Λᾶσος εἶπεν· ὀλίγον μοι μέλει.
οἴμοι κακοδαίμων.
προσκαλοῦμαί ς' ὦ γέρον ὕβρεως.
ἐγὼ γὰρ ὑπὲρ αὐτοῦ δίκην δίδωμί σοι ἣν ἂν σὺ τάξῃς καὶ χάριν προσείσομαι.
ἐγὼ μὲν οὖν αὐτῷ διαλλαχθήσομαι ἑκών· ὁμολογῶ γὰρ πατάξαι καὶ βαλεῖν.
ἀλλ' ἐλθὲ δευρί.
δικῶν γὰρ οὐ δέομ' οὐδὲ πραγμάτων.
ἀνὴρ Συβαρίτης ἐξέπεσεν ἐξ ἅρματος καί πως κατεάγη τῆς κεφαλῆς μέγα σφόδρα· ἐτύγχανεν γὰρ οὐ τρίβων ὢν ἱππικῆς.
κἄπειτ' ἐπιστὰς εἶπ' ἀνὴρ αὐτῷ φίλος· ἔρδοι τις ἣν ἕκαστος εἰδείη τέχνην.
οὕτω δὲ καὶ σὺ παράτρεχ' εἰς τὰ Πιττάλου.
ὅμοιά σοι καὶ ταῦτα τοῖς ἄλλοις τρόποις.
ἀλλ' οὖν σὺ μέμνης' αὐτὸς ἁπεκρίνατο.
ἄκουε μὴ φεῦγ'.
ἐν Συβάρει γυνή ποτε κατέαξ' ἐχῖνον.
ταῦτ' ἐγὼ μαρτύρομαι.
οὑχῖνος οὖν ἔχων τιν' ἐπεμαρτύρατο.
εἶθ' ἡ Συβαρῖτις εἶπεν· εἰ ναὶ τὰν Κόραν τὴν μαρτυρίαν ταύτην ἐάσας ἐν τάχει ἐπίδεσμον ἐπρίω νοῦν ἂν εἶχες πλείονα.
ὕβριζ' ἕως ἂν τὴν δίκην ἅρχων καλῇ.
Αἴσωπον οἱ Δελφοί ποτ'                                   ὀλίγον μοι μέλει.
φιάλην ἐπῃτιῶντο κλέψαι τοῦ θεοῦ.
ὁ δ' ἔλεξεν αὐτοῖς ὡς ὁ κάνθαρός ποτε         οἴμ' ὡς ἀπολεῖς αὐτοῖσι τοῖσι κανθάροις.
ζηλῶ γε τῆς εὐτυχίας                                                                 τὸν πρέσβυν οἷ μετέστη ξηρῶν τρόπων καὶ βιοτῆς.
ἕτερα δὲ νῦν ἀντιμαθὼν ἦ μέγα τι μεταπεσεῖται ἐπὶ τὸ τρυφῶν καὶ μαλακόν.
τάχα δ' ἂν ἴσως οὐκ ἐθέλοι· τὸ γὰρ ἀποστῆναι χαλεπὸν φύσεως ἣν ἔχοι τις ἀεί.
καίτοι πολλοὶ ταῦτ' ἔπαθον· ξυνόντες γνώμαις ἑτέρων μετεβάλοντο τοὺς τρόπους.
πολλοῦ δ' ἐπαίνου παρ' ἐμοὶ                                                                 καὶ τοῖσιν εὖ φρονοῦσιν τυχὼν ἄπεισιν διὰ τὴν φιλοπατρίαν καὶ σοφίαν ὁ παῖς ὁ Φιλοκλέωνος.
οὐδενὶ γὰρ οὕτως ἀγανῷ ξυνεγενόμην οὐδὲ τρόποις ἐπεμάνην οὐδ' ἐξεχύθην.
ὁ γὰρ γέρων ὡς ἔπιε διὰ πολλοῦ χρόνου ἤκουσέ τ' αὐλοῦ περιχαρὴς τῷ πράγματι ὀρχούμενος τῆς νυκτὸς οὐδὲν παύεται τἀρχαῖ' ἐκεῖν' οἷς Θέσπις ἠγωνίζετο· καὶ τοὺς τραγῳδούς φησιν ἀποδείξειν κρόνους τοὺς νῦν διορχησάμενος ὀλίγον ὕστερον.
κλῇθρα χαλάσθω τάδε.
καὶ δὴ γὰρ σχήματος ἀρχὴ         μᾶλλον δέ γ' ἴσως μανίας ἀρχή.
πλευρὰν λυγίσαντος ὑπὸ ῥώμης.
οἷον μυκτὴρ μυκᾶται καὶ σφόνδυλος ἀχεῖ         πῖθ' ἑλλέβορον.
πτήσσει Φρύνιχος ὥς τις ἀλέκτωρ         τάχα βαλλήσει.
σκέλος οὐρανίαν ἐκλακτίζων.
πρωκτὸς χάσκει·                            κατὰ σαυτὸν ὅρα.
νῦν γὰρ ἐν ἄρθροις τοῖς ἡμετέροις στρέφεται χαλαρὰ κοτυληδών.
φέρε νυν ἀνείπω κἀνταγωνιστὰς καλῶ.
εἴ τις τραγῳδός φησιν ὀρχεῖσθαι καλῶς ἐμοὶ διορχησόμενος ἐνθάδ' εἰσίτω.
τίς ὁ κακοδαίμων ἐστίν;                                υἱὸς Καρκίνου ὁ μέσατος.
ἀλλ' οὗτός γε καταποθήσεται· ἀπολῶ γὰρ αὐτὸν ἐμμελείᾳ κονδύλου.
ἐν τῷ ῥυθμῷ γὰρ οὐδέν ἐστ'.
ἀλλ' ᾠζυρέ ἕτερος τραγῳδὸς Καρκινίτης ἔρχεται ἀδελφὸς αὐτοῦ.
νὴ Δί' ὠψώνηκ' ἄρα.
μὰ τὸν Δί' οὐδέν γ' ἄλλο πλήν γε καρκίνους.
προσέρχεται γὰρ ἕτερος αὖ τῶν Καρκίνου.
ὦ Καρκίν' ὦ μακάριε τῆς εὐπαιδίας ὅσον τὸ πλῆθος κατέπεσεν τῶν ὀρχίλων.
ἀτὰρ καταβατέον γ' ἐπ' αὐτούς μοι· σὺ δὲ ἅλμην κύκα τούτοισιν ἢν ἐγὼ κρατῶ.
φέρε νυν ἡμεῖς αὐτοῖς ὀλίγον ξυγχωρήσωμεν ἅπαντες ἵν' ἐφ' ἡσυχίας ἡμῶν πρόσθεν βεμβικίζωσιν ἑαυτούς.
ἄγ' ὦ μεγαλώνυμα τέκνα τοῦ θαλασσίοιο πηδᾶτε παρὰ ψάμαθον καὶ θῖν' ἁλὸς ἀτρυγέτοιο καρίδων ἀδελφοί· ταχὺν πόδα κυκλοσοβεῖτε καὶ τὸ Φρυνίχειον ἐκλακτισάτω τις ὅπως ἰδόντες ἄνω σκέλος ὤζωσιν οἱ θεαταί.
στρόβει· παράβαινε κύκλῳ καὶ γάστρισον σεαυτόν· ῥῖπτε σκέλος οὐράνιον· βέμβικες ἐγγενέσθων.
καὐτὸς γὰρ ὁ ποντομέδων ἄναξ πατὴρ προσέρπει ἡσθεὶς ἐπὶ τοῖσιν ἑαυτοῦ παισί τοῖς τριόρχοις.
ἀλλ' ἐξάγετ' εἴ τι φιλεῖτ' ὀρχούμενοι θύραζε ἡμᾶς ταχύ· τοῦτο γὰρ οὐδείς πω πάρος δέδρακεν ὀρχούμενος ὅστις ἀπήλλαξεν χορὸν τρυγῳδῶν.
