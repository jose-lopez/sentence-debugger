Ὤιμην μέν ὦ ἄνδρες προσήκειν οὐ τὰς τοιαύτας ἀμφισβητεῖσθαι ποιήσεις εἴ τις αὐτὸς ζῶν καὶ εὖ φρονῶν ἐποιήσατο καὶ ἐπὶ τὰ ἱερὰ ἀγαγὼν εἰς τοὺς συγγενεῖς ἀπέδειξε καὶ εἰς τὰ κοινὰ γραμματεῖα ἐνέγραψεν ἅπανθ' ὅσα προσῆκεν αὐτὸς ποιήσας ἀλλ' εἴ τις τελευτήσειν μέλλων διέθετο εἴ τι πάθοι τὴν οὐσίαν ἑτέρῳ καὶ ταῦτ' ἐν γράμμασι κατέθετο παρά τισι σημηνάμενος.
Ἐκεῖνον μὲν γὰρ τὸν τρόπον ποιησάμενος φανερὰς κατέστησε τὰς αὑτοῦ βουλήσεις ὅλον τὸ πρᾶγμα ἐπικυρώσας δόντων αὐτῷ τῶν νόμων· ὁ δ' ἐν διαθήκαις σημηνάμενος ἀδήλους ἐποίησε δι' ὃ πολλοὶ πεπλάσθαι φάσκοντες αὐτὰς ἀμφισβητεῖν ἀξιοῦσι πρὸς τοὺς ποιηθέντας.
Ἔοικε δ' οὐδὲν προὔργου τοῦτο εἶναι· καὶ γὰρ οὕτως αὐτῶν φανερῶς πεπραγμένων ὅμως ὑπὲρ τῆς θυγατρὸς τῆς Εὐπόλιδος ἥκουσι περὶ τῶν Ἀπολλοδώρου χρημάτων πρὸς ἐμὲ ἀμφισβητήσοντες.
Ἐγὼ δ' εἰ μὲν ἑώρων ὑμᾶς μᾶλλον ἀποδεχομένους τὰς διαμαρτυρίας ἢ τὰς εὐθυδικίας κἂν μάρτυρας προὐβαλόμην μὴ ἐπίδικον εἶναι τὸν κλῆρον ὡς ποιησαμένου με ὑὸν Ἀπολλοδώρου κατὰ τοὺς νόμους· ἐπειδὴ δ' οὐ διαφεύγει τὰ δίκαια μὴ οὐ καὶ τοῦτον γιγνώσκεσθαι τὸν τρόπον καὶ παρ' ὑμῖν αὐτὸς ἥκω διαλεξόμενος περὶ τῶν πεπραγμένων ἵνα μηδεμίαν ἡμῖν αἰτίαν περὶ τοῦ μὴ βούλεσθαι δοῦναι δίκην τοιαύτην ἐπιφέρωσιν.
Ἀποδείξω δὲ ὡς οὐ μόνον ἐπὶ τοῖς ἐγγυτάτω γένους τὸν κλῆρον Ἀπολλόδωρος οὐ καταλέλοιπε πολλὰ καὶ δεινὰ ὑπὸ τούτων ἀδικηθείς ἀλλὰ καὶ ὡς ἐμὲ ἐποιήσατο δικαίως ὄντα ἀδελφιδοῦν καὶ μεγάλα ηὐεργετημένος ὑφ' ἡμῶν.
Δέομαι δὲ ὑμῶν ὦ ἄνδρες πάντων ὁμοίως εὔνοιάν τέ μοι παρασχεῖν κἂν ἐπὶ τὸν κλῆρον ἀναιδῶς αὐτοὺς ἰόντας ἐξελέγχω βοηθεῖν μοι τὰ δίκαια.
Ποιήσομαι δ' ὡς ἂν κἀγὼ δύνωμαι διὰ βραχυτάτων τοὺς λόγους ἐξ ἀρχῆς ὡς ἔχει τὰ γενόμενα διδάσκων ὑμᾶς.
Εὔπολις γάρ ὦ ἄνδρες καὶ Θράσυλλος καὶ Μνήσων ἀδελφοὶ ἦσαν ὁμομήτριοι καὶ ὁμοπάτριοι.
Τούτοις οὐσίαν ὁ πατὴρ κατέλιπε πολλήν ὥστε καὶ λῃτουργεῖν ἕκαστον ἀξιοῦσθαι παρ' ὑμῖν.
Ταύτην ἐκεῖνοι τρεῖς ὄντες ἐνείμαντο πρὸς ἀλλήλους.
Τούτων τὼ δύο ἐτελευτησάτην περὶ τὸν αὐτὸν χρόνον ὁ μὲν Μνήσων ἐνθάδε ἄγαμος καὶ ἄπαις ὁ δὲ Θράσυλλος τῶν ἐν Σικελίᾳ καταλεγεὶς τριηράρχων καταλιπὼν ὑὸν Ἀπολλόδωρον τὸν ἐμὲ νῦν ποιησάμενον.
Εὔπολις οὖν μόνος αὐτῶν λειφθεὶς οὐ μικρὰ  ἀπολαῦσαι τῶν χρημάτων ἠξίωσεν ἀλλὰ τὸν μὲν Μνήσωνος κλῆρον οὗ καὶ Ἀπολλοδώρῳ προσῆκε τὸ ἡμικλήριον πάντα εἰς αὑτὸν περιεποίησε φάσκων αὑτῷ δοῦναι τὸν ἀδελφόν αὐτὸν δ' ἐκεῖνον οὕτω διῴκησεν ἐπιτροπεύων ὥστε τριῶν αὐτῷ ταλάντων δίκην ὀφλεῖν.
Καὶ διὰ ταῦτα Εὔπολις μὲν καὶ Ἀπολλόδωρος ἐχθρῶς ἔχοντες τὸν πάντα χρόνον διετέλεσαν πρὸς ἀλλήλους ὁ δὲ πάππος οὑμὸς καὶ Ἀπολλόδωρος φιλικῶς ὥσπερ προσῆκε.
Τοῖς δ' ἔργοις ἄν τις τεκμήραιτο μάλιστα ὅτι Ἀπολλόδωρος ἐπεπόνθει ὃ ἀντευποιεῖν ἠξίου τοὺς ἑαυτὸν εὐεργετήσαντας.
Συμφορᾷ γὰρ τοῦ πάππου χρησαμένου καὶ ληφθέντος εἰς τοὺς πολεμίους καὶ χρήματα εἰσενεγκεῖν εἰς λύτρα καὶ ὁμηρεῦσαι ὑπὲρ αὐτοῦ ἠθέλησεν ἕως συνευπορήσειεν ἐκεῖνος τἀργύριον.
Ἐξ εὐπόρου τε ἀπορωτέρῳ γεγενημένῳ συνδιῴκει τὰ ἐκείνου μεταδιδοὺς ὧν εἶχεν.
Εἰς Κόρινθόν τε στρατεύεσθαι μέλλων εἴ τι πάθοι διέθετο τὴν οὐσίαν καὶ ἔδωκε τῇ ἐκείνου μὲν θυγατρί ἐμῇ δὲ μητρί αὑτοῦ δὲ ἀδελφῇ διδοὺς αὐτὴν Λακρατείδῃ τῷ νῦν ἱεροφάντῃ γεγενημένῳ.
Τοιοῦτος ἦν ἐκεῖνος περὶ ἡμᾶς τοὺς ἐξ ἀρχῆς αὐτὸν σώσαντας.
Ὡς δ' ἀληθῆ λέγω καὶ δίκας εἷλεν Εὔπολιν δύο τὴν μὲν ἐπιτροπῆς τὴν δὲ ἡμικληρίου τοῦ πάππου συναγωνιζομένου καὶ λέγοντος τά τε χρήματα ἐκομίσατο δι' ἡμᾶς καὶ ταύτας τὰς χάριτας ἡμῖν ἀνταπέδωκε τούτων πρῶτον βούλομαι παρασχέσθαι τοὺς μάρτυρας.
Καί μοι κάλει δεῦρο αὐτούς.
Αἱ μὲν οὖν παρ' ἡμῶν εὐεργεσίαι τοιαῦται καὶ τηλικαῦται τὸ μέγεθός εἰσιν· αἱ δὲ πρὸς ἐκεῖνον ἔχθραι περὶ τοσούτων χρημάτων ἦσαν ἃς οὐχ οἷόν τ' εἰπεῖν ὡς διελύσαντο καὶ φίλοι ἐγένοντο.
Μεγάλα γὰρ τεκμήρια αὐτῶν ἐστιν· Εὔπολις γάρ αὐτῷ δυοῖν θυγατέρων οὐσῶν καὶ ἐκ τῶν αὐτῶν αὐτῷ γεγονὼς καὶ χρήμαθ' ὁρῶν κεκτημένον οὐδετέραν αὐτῷ τούτων ἔδωκε.
Καίτοι δοκοῦσιν ἐπιγαμίαι καὶ μὴ συγγενεῖς ἄνδρας ἀλλὰ καὶ τοὺς τυχόντας ἀπαλλάττειν μεγάλης διαφορᾶς ὅταν ἃ περὶ πλείστου ποιοῦνται ταῦτ' ἀλλήλοις ἐγχειρίζωσιν.
Εἴτ' οὖν Εὔπολις γεγένηται αἴτιος δοῦναι μὴ βουληθείς εἴτ' Ἀπολλόδωρος λαβεῖν μὴ ἐθελήσας τὰς ἔχθρας ὅτι διέμειναν τὸ ἔργον δεδήλωκε.
Καὶ περὶ μὲν τῆς ἐκείνων διαφορᾶς ἱκανοὺς εἶναι νομίζω καὶ τοὺς εἰρημένους λόγους· οἶδα γὰρ ὅτι καὶ ὑμῶν ὅσοι πρεσβύτεροι μνημονεύουσιν ὅτι ἐγένοντο ἀντίδικοι· τό τε γὰρ μέγεθος τῶν δικῶν καὶ διότι πολὺ αὐτὸν Ἀρχέδαμος εἷλεν περιφάνειάν τινα ἐποίησεν.
Ὡς δὲ ἐμὲ ἐποιήσατο ὑὸν ζῶν αὐτὸς καὶ κύριον τῶν αὑτοῦ κατέστησε καὶ εἰς τοὺς γεννήτας καὶ εἰς τοὺς φράτερας ἐνέγραψε τούτοις ἤδη μοι τὸν νοῦν προσέχετε ὦ ἄνδρες.
Ἀπολλοδώρῳ γὰρ ἦν ὑός ὃν ἐκεῖνος καὶ ἤσκει καὶ δι' ἐπιμελείας εἶχεν ὥσπερ καὶ προσῆκον ἦν.
Ἕως μὲν οὖν ἐκεῖνος ἔζη διάδοχον τῆς οὐσίας ἤλπιζεν αὐτὸν καταστήσειν τῆς ἑαυτοῦ· ἐπειδὴ δὲ ἐτελεύτησε νοσήσας τοῦ ἐξελθόντος ἐνιαυτοῦ μηνὸς Μαιμακτηριῶνος ἐπὶ τοῖς παροῦσιν ἀθυμήσας καὶ τὴν ἡλικίαν τὴν ἑαυτοῦ καταμεμψάμενος οὐκ ἐπελάθετο ὑφ' ὧν καὶ ἐξ ἀρχῆς εὖ πεπονθὼς ἦν ἀλλ' ἐλθὼν ὡς τὴν ἐμὴν μητέρα ἑαυτοῦ δὲ ἀδελφήν ἣν περὶ πλείστου πάντων ἐποιεῖτο λαβεῖν ἠξίωσέ με ὑὸν καὶ ᾔτησε καὶ ἔτυχεν.
Οὕτω δ' ἐπείσθη ταῦτα ποιῆσαι διὰ ταχέων ὥστ' εὐθέως με λαβὼν ᾤχετο ἔχων πρὸς αὑτὸν καὶ πάντα τὰ αὑτοῦ διοικεῖν παρέδωκεν ὡς αὐτὸς μὲν  οὐδὲν ἂν ἔτι πρᾶξαι τούτων δυνηθείς ἐμοῦ δὲ ταῦτα πάντα οἵου τε ἐσομένου ποιεῖν.
Καὶ ἐπειδὴ Θαργήλια ἦν ἤγαγέ με ἐπὶ τοὺς βωμοὺς εἰς τοὺς γεννήτας τε καὶ φράτερας.
Ἔστι δ' αὐτοῖς νόμος ὁ αὐτός ἐάν τέ τινα φύσει γεγονότα εἰσάγῃ τις ἐάν τε ποιητόν ἐπιτιθέναι πίστιν κατὰ τῶν ἱερῶν ἦ μὴν ἐξ ἀστῆς εἰσάγειν καὶ γεγονότα ὀρθῶς καὶ τὸν ὑπάρχοντα φύσει καὶ τὸν ποιητόν· ποιήσαντος δὲ τοῦ εἰσάγοντος ταῦτα μηδὲν ἧττον διαψηφίζεσθαι καὶ τοὺς ἄλλους κἂν δόξῃ τότ' εἰς τὸ κοινὸν γραμματεῖον ἐγγράφειν πρότερον δὲ μή· τοιαύτας ἀκριβείας ἔχει τὰ δίκαια τὰ παρ' αὐτοῖς.
Τοῦ νόμου δὴ οὕτως ἔχοντος καὶ τῶν φρατέρων τε καὶ γεννητῶν ἐκείνῳ τε οὐκ ἀπιστούντων ἐμέ τε οὐκ ἀγνοούντων ὅτι ἦν ἐξ ἀδελφῆς αὐτῷ γεγονώς ἐγγράφουσί με εἰς τὸ κοινὸν γραμματεῖον ψηφισάμενοι πάντες ἐπιθέντος ἐκείνου τὴν πίστιν καθ' ἱερῶν.
Καὶ οὕτω μὲν ὑπὸ ζῶντος ἐποιήθην καὶ εἰς τὸ κοινὸν γραμματεῖον ἐνεγράφην Θράσυλλος Ἀπολλοδώρου ποιησαμένου με ἐκείνου τοῦτον τὸν τρόπον τῶν νόμων αὐτῷ δεδωκότων.
Ὡς δ' ἀληθῆ λέγω λαβέ μοι τὰς μαρτυρίας.
Οἶμαι τοίνυν ὦ ἄνδρες μᾶλλον ἂν ὑμᾶς τοῖς μεμαρτυρηκόσι πιστεύειν εἰ καί τινες τῶν ὁμοίως προσηκόντων ἔργοις φανερῶς μεμαρτυρήκασιν ὡς ἐκεῖνος ταῦτα ὀρθῶς καὶ κατὰ τοὺς νόμους ἔπραξε.
Κατέλιπε γὰρ Εὔπολις θυγατέρας δύο ταύτην τε ἣ νῦν ἀμφισβητεῖ καὶ Προνάπει συνοικεῖ καὶ ἄλλην ἣν ἔσχεν Αἰσχίνης ὁ Λουσιεύς ἣ τετελεύτηκεν ὑὸν ἄνδρα ἤδη καταλιποῦσα Θρασύβουλον.
Ἔστι δὲ νόμος ὅς ἐὰν ἀδελφὸς ὁμοπάτωρ ἄπαις τελευτήσῃ καὶ μὴ διαθέμενος τήν τε ἀδελφὴν ὁμοίως κἂν ἐξ ἑτέρας ἀδελφιδοῦς ᾖ γεγονώς ἰσομοίρους τῶν χρημάτων καθίστησι.
Καὶ τοῦτο οὐκ ἀγνοούμενόν ἐστιν οὐδὲ παρ' αὐτοῖς τούτοις· ἔργῳ γὰρ οὗτοι φανερὸν τοῦτο πεποιήκασι· τοῦ γὰρ Εὐπόλιδος ὑέος ἄπαιδος Ἀπολλοδώρου τελευτήσαντος τὰ ἡμίσεα Θρασύβουλος εἴληφεν οὐσίας καὶ πεντεταλάντου καταλειφθείσης ῥᾳδίως.
Πατρῴων μὲν οὖν καὶ ἀδελφοῦ χρημάτων τὸ ἴσον αὐτοῖς ὁ νόμος μετασχεῖν δίδωσιν· ἀνεψιοῦ δέ καὶ εἴ τις ἔξω ταύτης τῆς συγγενείας ἐστίν οὐκ ἴσον ἀλλὰ προτέροις τοῖς ἄρρεσιν τῶν θηλειῶν τὴν ἀγχιστείαν πεποίηκε.
Λέγει γάρ κρατεῖν δὲ τοὺς ἄρρενας καὶ τοὺς ἐκ τῶν ἀρρένων οἳ ἂν ἐκ τῶν αὐτῶν ὦσι κἂν γένει ἀπωτέρω τυγχάνωσιν ὄντες.
Ταύτῃ μὲν οὖν οὐδὲ μέρους λαχεῖν προσῆκε Θρασυβούλῳ δὲ ἁπάντων εἰ μὴ κυρίαν ἡγεῖτο εἶναι τὴν ἐμὴν εἰσποίησιν.
Ἐκεῖνος τοίνυν οὔτε ἐξ ἀρχῆς ἠμφεσβήτηκε πρὸς ἐμὲ οὐδὲν οὔτε νῦν δίκην εἴληχε περὶ αὐτῶν ἀλλὰ ταῦτα πάντα καλῶς ἔχειν ὡμολόγηκεν· οἱ δ' ὑπὲρ ταύτης πάντων ἀμφισβητεῖν τετολμήκασιν· εἰς τοῦτο ἀναιδείας ἐληλύθασι.
Λαβὲ δὴ αὐτοῖς τοὺς νόμους παρ' οὓς ταῦτα πεποιήκασι καὶ ἀνάγνωθι.
Ἐνταῦθα μὲν ὁμοίως καὶ ἀδελφὴ καὶ ἀδελφιδοῦς ἰσόμοιροι κατὰ τὸν νόμον εἰσίν.
Λαβὲ δὴ καὶ τοῦτον καὶ ἀναγίγνωσκε αὐτοῖς.
Ἐὰν μὴ ὦσιν ἀνεψιοὶ μηδὲ ἀνεψιῶν παῖδες μηδὲ τοῦ πρὸς πατρὸς γένους ᾖ προσήκων μηδείς τότε ἀπέδωκε τοῖς πρὸς μητρός διορίσας οὓς δεῖ κρατεῖν.
Λαβὲ δὲ αὐτοῖς καὶ τοῦτον τὸν νόμον καὶ ἀνάγνωθι.
Ταῦτα τῶν νόμων κελευόντων ὁ μέν ἀνὴρ ὤν οὐδὲ μέρους εἴληχεν οἱ δ' ὑπὲρ ταύτης τῆς γυναικός ἁπάντων· οὕτω τὴν ἀναίδειαν οὐδεμίαν ζημίαν εἶναι νομίζουσι.
Ἀλλ' οὐκ ἔστιν ἀναίσχυντος.
Μητρὸς δ' οὐδείς ἐστιν ἐκποίητος ἀλλ' ὁμοίως ὑπάρχει τὴν αὐτὴν εἶναι μητέρα κἂν ἐν τῷ πατρῴῳ μένῃ τις οἴκῳ κἂν ἐκποιηθῇ.
Δι' ὃ τῶν Ἀπολλοδώρου χρημάτων οὐκ ἀπεστερήθη τοῦ μέρους ἀλλὰ μετειλήφει τὸ ἡμικλήριον πρὸς ταύτην νειμάμενος.
Ὡς δ' ἀληθῆ λέγω κάλει μοι τούτων τοὺς μάρτυρας.
Οὕτως μὲν οὐχ οἱ γεννῆται μόνον καὶ φράτερες γεγόνασι μάρτυρες τῆς ἐμῆς ποιήσεως ἀλλὰ καὶ Θρασύβουλος οὐκ ἀμφισβητῶν αὐτὸς ἔργῳ δεδήλωκεν ὅτι τὰ πεπραγμένα Ἀπολλοδώρῳ κυρίως ἔχειν νομίζει καὶ κατὰ τοὺς νόμους· οὐ γὰρ ἄν ποτε τοσούτων χρημάτων οὐκ ἐλάγχανε.
Γεγόνασι δὲ ὅμως καὶ ἄλλοι μάρτυρες αὐτῶν.
Πρὶν γὰρ ἐμὲ ἥκειν ἐκ τῆς Πυθαίδος ἔλεγε πρὸς τοὺς δημότας Ἀπολλόδωρος ὅτι πεποιημένος εἴη με ὑὸν καὶ ἐγγεγραφὼς εἰς τοὺς συγγενεῖς καὶ φράτερας καὶ παραδεδώκοι τὴν οὐσίαν καὶ διεκελεύεθ' ὅπως ἐάν τι πάθῃ πρότερον ἐγγράψουσί με εἰς τὸ ληξιαρχικὸν γραμματεῖον Θράσυλλον Ἀπολλοδώρου καὶ μὴ ὡς ἄλλως ποιήσουσι.
Κἀκεῖνοι ταῦτα ἀκούσαντες τούτων ἐν ἀρχαιρεσίαις κατηγορούντων καὶ λεγόντων ὡς οὐκ ἐποιήσατό με ὑόν καὶ ἐξ ὧν ἤκουσαν καὶ ἐξ ὧν ᾔδεσαν ὀμόσαντες καθ' ἱερῶν ἐνέγραψάν με καθάπερ ἐκεῖνος ἐκέλευε· τοσαύτη περιφάνεια τῆς ἐμῆς ποιήσεως ἐγένετο παρ' αὐτοῖς.
Ὡς δ' ἀληθῆ λέγω κάλει μοι τούτων τοὺς μάρτυρας.
Ἐπὶ μὲν τοσούτων μαρτύρων ὦ ἄνδρες γέγονεν ἡ ποίησις ἔχθρας μὲν παλαιᾶς αὐτῷ πρὸς τούτους οὔσης φιλίας δὲ πρὸς ἡμᾶς καὶ συγγενείας οὐ μικρᾶς ὑπαρχούσης.
Ὡς δ' οὐδ' εἰ μηθέτερον τούτων ὑπῆρχε μήτε ἔχθρα πρὸς τούτους μήτε φιλία πρὸς ἡμᾶς οὐκ ἄν ποτε Ἀπολλόδωρος ἐπὶ τούτοις τὸν κλῆρον τοῦτον κατέλιπεν οἶμαι καὶ ταῦθ' ὑμῖν ῥᾳδίως ἐπιδείξειν.
Πάντες γὰρ οἱ τελευτήσειν μέλλοντες πρόνοιαν ποιοῦνται σφῶν αὐτῶν ὅπως μὴ ἐξερημώσουσι τοὺς σφετέρους αὐτῶν οἴκους ἀλλ' ἔσται τις καὶ ὁ ἐναγιῶν καὶ πάντα τὰ νομιζόμενα αὐτοῖς ποιήσων· δι' ὃ κἂν ἄπαιδες τελευτήσωσιν ἀλλ' οὖν ποιησάμενοι καταλείπουσι.
Καὶ οὐ μόνον ἰδίᾳ ταῦτα γιγνώσκουσιν ἀλλὰ καὶ δημοσίᾳ τὸ κοινὸν τῆς πόλεως οὕτω ταῦτ' ἔγνωκε· νόμῳ γὰρ τῷ ἄρχοντι τῶν οἴκων ὅπως ἂν μὴ ἐξερημῶνται προστάττει τὴν ἐπιμέλειαν.
Ἐκείνῳ δὲ πρόδηλον ἦν ὅτι εἰ καταλείψει τὸν κλῆρον ἐπὶ τούτοις ἔρημον ποιήσει τὸν οἶκον.
Ὃς δὴ ταῦτ' ᾔδει τὸν τούτων ἀδελφὸν πεπονθότα πῶς ἂν προσεδόκησεν αὐτός εἰ καὶ φίλος ἦν τυχεῖν τῶν νομιζομένων ὑπ' αὐτῶν ἀνεψιὸς ὤν ἀλλ' οὐκ ἀδελφὸς αὐταῖς; Οὐκ ἐνῆν ἐλπίσαι δήπουθεν.
Ἀλλὰ μὴν ὅτι ἄπαιδα ἐκεῖνον περιεωράκασι καὶ τὰ χρήματα ἔχουσι καὶ οἶκον ἐκ τοῦ φανεροῦ τριηραρχοῦντα ἀνῃρήκασι κάλει μοι καὶ τούτων τοὺς μάρτυρας.
Εἴς τε γὰρ τὸν πατέρα καὶ τὴν μητέρα  οἷος ἦν ἀκριβῶς ᾔδει τῶν τ' οἰκείων ἐπιμελῆ καὶ τἀμαυτοῦ πράττειν ἐπιστάμενον· ἐν ἀρχῇ τε θεσμοθετήσας ὡς ἐγενόμην οὐκ ἄδικος οὐδὲ πλεονέκτης ἠπίστατο σαφῶς· ὥστ' οὐκ ἀγνοῶν ἀλλὰ σαφῶς εἰδὼς ἐποίει με τῶν αὑτοῦ κύριον.
Καὶ μὴν οὐδὲ ἀλλότριον ἀλλ' ὄντα ἀδελφιδοῦν οὐδ' αὖ μικρὰ πεπονθώς ἀλλὰ μεγάλα ἀγαθὰ ὑφ' ἡμῶν οὐδ' αὖ ἀφιλότιμον ὃς τὰ ὄντα ἀφανιεῖν ἔμελλον ὥσπερ οὗτοι τὰ τοῦ κλήρου πεποιήκασιν ἀλλὰ βουλησόμενον καὶ τριηραρχεῖν καὶ πολεμεῖν καὶ χορηγεῖν καὶ πάνθ' ὑμῖν τὰ προσταττόμενα ποιεῖν ὥσπερ κἀκεῖνος.
Ὡς δ' ἀληθῆ λέγω κάλει μοι τούτων τοὺς μάρτυρας.
Τὰ μὲν ἡμέτερα δίκαια καθ' ἃ προσηκόντως ἔχειν φαμὲν τὸν κλῆρον ταῦτ' ἐστίν ὦ ἄνδρες· δεόμεθα δ' ὑμῶν βοηθεῖν ἡμῖν καὶ ἕνεκα Ἀπολλοδώρου καὶ ἕνεκα τοῦ ἐκείνου πατρός· οὐ γὰρ ἀχρήστους αὐτοὺς εὑρήσετε πολίτας ἀλλ' ὡς οἷόν τ' εἰς τὰ ὑμέτερα προθυμοτάτους.
Ὁ μὲν γὰρ πατὴρ αὐτοῦ τάς τε ἄλλας ἁπάσας λῃτουργίας λελῃτούργηκε καὶ τριηραρχῶν τὸν πάντα χρόνον διετέλεσεν οὐκ ἐκ συμμορίας τὴν ναῦν παρασκευαζόμενος ὥσπερ οἱ νῦν ἀλλ' ἐκ τῶν αὑτοῦ δαπανῶν οὐδὲ δεύτερος αὐτὸς ὤν ἀλλὰ κατὰ μόνας οὐδὲ δύο ἔτη διαλιπών ἀλλὰ συνεχῶς οὐδ' ἀφοσιούμενος ἀλλ' ὡς οἷόν τ' ἄριστα παρασκευαζόμενος.
Ἀνθ' ὧν ὑμεῖς κἀκεῖνον ἐτιμᾶτε μεμνημένοι τούτων τῶν ἔργων καὶ τὸν ὑὸν αὐτοῦ τῶν χρημάτων ἀποστερούμενον ἐσώσατε τοὺς ἔχοντας ἀποδοῦναι τὰ ὄντ' αὐτῷ καταναγκάσαντες.
Καὶ μὴν καὶ αὐτὸς Ἀπολλόδωρος οὐχ ὥσπερ Προνάπης ἀπεγράψατο μὲν τίμημα μικρόν ὡς ἱππάδα δὲ τελῶν ἄρχειν ἠξίου τὰς ἀρχάς οὐδὲ βίᾳ μὲν ἐζήτει τὰ ἀλλότρι' ἔχειν ὑμᾶς δ' ᾤετο δεῖν μηδὲν ὠφελεῖν ἀλλὰ φανερὰ τὰ ὄντα καταστήσας ὑμῖν ὅσα προστάττοιτε πάνθ' ὑπηρέτει φιλοτίμως οὐδέν τ' ἀδικῶν ἐκ τῶν ἑαυτοῦ φιλοτίμως ἐπειρᾶτο ζῆν εἰς αὑτὸν μὲν τὰ μέτρια ἀναλίσκειν οἰόμενος δεῖν τὰ δ' ἄλλα τῇ πόλει περιποιεῖν ἵνα ἐξαρκοίη πρὸς τὰς δαπάνας.
Καίτοι τί χρὴ τὸν μέτριον πολίτην; Οὐχ οὗ μὲν ἕτεροι τὰ μὴ προσήκοντ' ἐβιάζοντο λαμβάνειν τούτων μηδὲν ποιεῖν τὰ δ' ἑαυτοῦ πειρᾶσθαι σῴζειν; οὗ δ' ἡ πόλις δεῖται χρημάτων ἐν πρώτοις εἰσφέρειν καὶ μηδὲν ἀποκρύπτεσθαι τῶν ὄντων; Ἐκεῖνος τοίνυν τοιοῦτος ἦν· ἀνθ' ὧν δικαίως ἂν αὐτῷ ταύτην τὴν χάριν ἀποδοίητε τὴν ἐκείνου γνώμην περὶ τῶν αὑτοῦ κυρίαν εἶναι ποιήσαντες.
Καὶ μὴν καὶ ἐμέ γε ὅσα κατὰ τὴν ἐμὴν ἡλικίαν εὑρήσετε οὐ κακὸν οὐδὲ ἄχρηστον· ὅς γε ἐστράτευμαι τὰς στρατείας τῇ πόλει τὰ προσταττόμενα ποιῶ· τοῦτο γὰρ τῶν τηλικούτων ἔργον ἐστί.
Καὶ ἐκείνων οὖν ἕνεκα καὶ ἡμῶν εἰκότως ἂν ποιήσαισθε πρόνοιαν ἄλλως τε καὶ τούτων μὲν τριηραρχοῦντα οἶκον πέντε ταλάντων ἀνῃρηκότων καὶ πεπρακότων καὶ ἔρημον πεποιηκότων ἡμῶν δὲ καὶ λελῃτουργηκότων ἤδη καὶ λῃτουργησόντων ἐὰν ὑμεῖς ἐπικυρώσητε τὴν Ἀπολλοδώρου γνώμην ἀποδόντες ἡμῖν τοῦτον τὸν κλῆρον.
Ἵνα δὲ μὴ δοκῶ διατρίβειν περὶ ταῦτα ποιούμενος τοὺς λόγους βούλομαι διὰ βραχέων ὑμᾶς ὑπομνήσας οὕτω καταβαίνειν τί ἑκάτερος ἡμῶν ἀξιοῖ δηλώσας.
Ἐγὼ μὲν ἀδελφῆς οὔσης τῆς ἐμῆς  μητρὸς Ἀπολλοδώρῳ φιλίας αὐτοῖς πολλῆς ὑπαρχούσης ἔχθρας δ' οὐδεμιᾶς πώποτε γενομένης ἀδελφιδοῦς ὢν καὶ ποιηθεὶς ὑὸς ὑπ' ἐκείνου ζῶντος καὶ εὖ φρονοῦντος καὶ εἰς τοὺς γεννήτας καὶ φράτερας ἐγγραφείς ἔχειν τὰ δοθέντα καὶ μὴ ἐπὶ τούτοις εἶναι ἐξερημῶσαι τὸν οἶκον τὸν ἐκείνου.
Ταῦτα χρὴ σκοπεῖν ὦ ἄνδρες κἀκεῖνο ἐνθυμεῖσθαι ὅτι ἐγὼ μὲν ἀδελφιδοῦς αὐτῷ ἡ δὲ ἀνεψιὰ τοῦ τελευτήσαντος καὶ ὅτι ἡ μὲν δύ' ἔχειν ἀξιοῖ κλήρους ἐγὼ δὲ τοῦτον μόνον εἰς ὅν περ εἰσεποιήθην καὶ ὅτι αὕτη μὲν οὐκ εὔνους τῷ καταλιπόντι τὸν κλῆρον ἐγὼ δὲ καὶ ὁ ἐμὸς πάππος εὐεργέται γεγόναμεν αὐτοῦ.
Ταῦτα πάντα σκεψάμενοι καὶ διαλογιζόμενοι πρὸς ὑμᾶς αὐτούς τίθεσθε τὴν ψῆφον ᾗ δίκαιόν ἐστιν.
Οὐκ οἶδ' ὅ τι δεῖ πλείω λέγειν· οἶμαι γὰρ ὑμᾶς οὐδὲν ἀγνοεῖν τῶν εἰρημένων.
