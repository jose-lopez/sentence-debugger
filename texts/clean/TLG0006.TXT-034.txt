καὶ νῦν ἐκείνων μείζον' ἐξαντλῶ πόνον.
ἐπεὶ γὰρ Ἥρα σοι γένος Τυρσηνικὸν ληιστῶν ἐπῶρσεν ὡς ὁδηθείης μακράν ἐγὼ πυθόμενος σὺν τέκνοισι ναυστολῶ σέθεν κατὰ ζήτησιν.
ἐν πρύμνηι δ' ἄκραι αὐτὸς λαβὼν ηὔθυνον ἀμφῆρες δόρυ παῖδες δ' ἐπ' ἐρετμοῖς ἥμενοι γλαυκὴν ἅλα ῥοθίοισι λευκαίνοντες ἐζήτουν ς' ἄναξ.
ἤδη δὲ Μαλέας πλησίον πεπλευκότας ἀπηλιώτης ἄνεμος ἐμπνεύσας δορὶ ἐξέβαλεν ἡμᾶς τήνδ' ἐς Αἰτναίαν πέτραν ἵν' οἱ μονῶπες ποντίου παῖδες θεοῦ Κύκλωπες οἰκοῦς' ἄντρ' ἔρημ' ἀνδροκτόνοι.
τούτων ἑνὸς ληφθέντες ἐσμὲν ἐν δόμοις δοῦλοι· καλοῦσι δ' αὐτὸν ὧι λατρεύομεν Πολύφημον· ἀντὶ δ' εὐίων βακχευμάτων ποίμνας Κύκλωπος ἀνοσίου ποιμαίνομεν.
παῖδες μὲν οὖν μοι κλειτύων ἐν ἐσχάτοις νέμουσι μῆλα νέα νέοι πεφυκότες ἐγὼ δὲ πληροῦν πίστρα καὶ σαίρειν στέγας μένων τέταγμαι τάσδε τῶιδε δυσσεβεῖ Κύκλωπι δείπνων ἀνοσίων διάκονος.
καὶ νῦν τὰ προσταχθέντ' ἀναγκαίως ἔχει σαίρειν σιδηρᾶι τῆιδέ μ' ἁρπάγηι δόμους ὡς τόν τ' ἀπόντα δεσπότην Κύκλωπ' ἐμὸν καθαροῖσιν ἄντροις μῆλά τ' ἐσδεχώμεθα.
ἤδη δὲ παῖδας προσνέμοντας εἰσορῶ ποίμνας.
σπαργῶντας μαστοὺς χάλασον· δέξαι θηλὰς πορίσας' οὓς λείπεις ἀρνῶν θαλάμοις.
ποθοῦσί ς' ἁμερόκοιτοι βλαχαὶ σμικρῶν τεκέων.
ὦ φίλος ὦ φίλε Βακχεῖε ποῖ οἰοπολεῖς ξανθὰν χαίταν σείεις; ἐγὼ δ' ὁ σὸς πρόπολος Κύκλωπι θητεύω τῶι μονοδέρκται δοῦλος ἀλαίνων σὺν τᾶιδε τράγου χλαίναι μελέαι σᾶς χωρὶς φιλίας.
σιγήσατ' ὦ τέκν' ἄντρα δ' ἐς πετρηρεφῆ ποίμνας ἀθροῖσαι προσπόλους κελεύσατε.
ὦ ταλαίπωροι ξένοι· τίνες ποτ' εἰσίν; οὐκ ἴσασι δεσπότην Πολύφημον οἷός ἐστιν ἄξενόν τε γῆν τήνδ' ἐμβεβῶτες καὶ Κυκλωπίαν γνάθον τὴν ἀνδροβρῶτα δυστυχῶς ἀφιγμένοι.
ἀλλ' ἥσυχοι γίγνεσθ' ἵν' ἐκπυθώμεθα πόθεν πάρεισι Σικελὸν Αἰτναῖον πάγον.
χαίρειν προσεῖπα πρῶτα τὸν γεραίτατον.
χαῖρ' ὦ ξέν' ὅστις δ' εἶ φράσον πάτραν τε σήν.
Ἴθακος Ὀδυσσεύς γῆς Κεφαλλήνων ἄναξ.
οἶδ' ἄνδρα κρόταλον δριμύ Σισύφου γένος.
ἐκεῖνος αὐτός εἰμι· λοιδόρει δὲ μή.
πῶς; πορθμὸν οὐκ ἤιδησθα πατρώιας χθονός;  ἀνέμων θύελλαι δεῦρό μ' ἥρπασαν βίαι.
παπαῖ· τὸν αὐτὸν δαίμον' ἐξαντλεῖς ἐμοί.
τίς δ' ἥδε χώρα καὶ τίνες ναίουσί νιν;  Αἰτναῖος ὄχθος Σικελίας ὑπέρτατος.
τίνες δ' ἔχουσι γαῖαν; ἦ θηρῶν γένος;  Κύκλωπες ἄντρ' ἔχοντες οὐ στέγας δόμων.
σπείρουσι δ'ἢ τῶι ζῶσι; Δήμητρος στάχυν;  γάλακτι καὶ τυροῖσι καὶ μήλων βορᾶι.
φιλόξενοι δὲ χὤσιοι περὶ ξένους;  γλυκύτατά φασι τὰ κρέα τοὺς ξένους φορεῖν.
αὐτὸς δὲ Κύκλωψ ποῦ 'στιν; ἦ δόμων ἔσω;  φροῦδος πρὸς Αἴτνηι θῆρας ἰχνεύων κυσίν.
οἶσθ' οὖν ὃ δρᾶσον ὡς ἀπαίρωμεν χθονός.
οὐκ οἶδ' Ὀδυσσεῦ· πᾶν δέ σοι δρώιημεν ἄν.
ὅδησον ἡμῖν σῖτον οὖ σπανίζομεν.
οὐκ ἔστιν ὥσπερ εἶπον ἄλλο πλὴν κρέας.
ἀλλ' ἡδὺ λιμοῦ καὶ τόδε σχετήριον.
καὶ τυρὸς ὀπίας ἔστι καὶ βοὸς γάλα.
ἐκφέρετε· φῶς γὰρ ἐμπολήμασιν πρέπει.
ὦ φίλτατ' εἰπών οὖ σπανίζομεν πάλαι.
καὶ μὴν Μάρων μοι πῶμ' ἔδωκε παῖς θεοῦ.
ἐν σέλμασιν νεώς ἐστιν ἢ φέρεις σύ νιν;  ὅδ' ἁσκὸς ὃς κεύθει νιν ὡς ὁρᾶις γέρον.
οὗτος μὲν οὐδ' ἂν τὴν γνάθον πλήσειέ μου.
ναί· δὶς τόσον πῶμ' ὅσον ἂν ἐξ ἀσκοῦ ῥυῆι.
καλήν γε κρήνην εἶπας ἡδεῖάν τ' ἐμοί.
καὶ μὴν ἐφέλκω καὶ ποτῆρ' ἀσκοῦ μέτα.
φέρ' ἐγκάναξον ὡς ἀναμνησθῶ πιών.
παπαιάξ ὡς καλὴν ὀσμὴν ἔχει.
γεῦσαί νυν ὡς ἂν μὴ λόγωι 'παινῆις μόνον.
βαβαί· χορεῦσαι παρακαλεῖ μ' ὁ Βάκχιος.
ἆ ἆ ἆ.
πρὸς τῶιδε μέντοι καὶ νόμισμα δώσομεν.
χάλα τὸν ἀσκὸν μόνον· ἔα τὸ χρυσίον.
ἐκφέρετέ νυν τυρεύματ' ἢ μήλων τόκον.
δράσω τάδ' ὀλίγον φροντίσας γε δεσποτῶν.
ὡς ἐκπιών γ' ἂν κύλικα μαινοίμην μίαν πάντων Κυκλώπων ἀντιδοὺς βοσκήματα ῥίψας τ' ἐς ἅλμην Λευκάδος πέτρας ἄπο ἅπαξ μεθυσθεὶς καταβαλών τε τὰς ὀφρῦς.
ὡς ὅς γε πίνων μὴ γέγηθε μαίνεται· ἵν' ἔστι τουτί τ' ὀρθὸν ἐξανιστάναι μαστοῦ τε δραγμὸς καὶ παρεσκευασμένου ψαῦσαι χεροῖν λειμῶνος ὀρχηστύς θ' ἅμα κακῶν τε λῆστις.
καὶ μὴν φίλοι γε προσφέρεσθε πρὸς φίλον.
οὔκουν ἐπειδὴ τὴν νεᾶνιν εἵλετε ἅπαντες αὐτὴν διεκροτήσατ' ἐν μέρει ἐπεί γε πολλοῖς ἥδεται γαμουμένη τὴν προδότιν ἣ τοὺς θυλάκους τοὺς ποικίλους περὶ τοῖν σκελοῖν ἰδοῦσα καὶ τὸν χρύσεον κλωιὸν φοροῦντα περὶ μέσον τὸν αὐχένα ἐξεπτοήθη Μενέλεων ἀνθρώπιον λῶιστον λιποῦσα; μηδαμοῦ γένος ποτὲ φῦναι γυναικῶν ὤφελ' εἰ μὴ 'μοὶ μόνωι.
ἰδού· τάδ' ὑμῖν ποιμνίων βοσκήματα ἄναξ Ὀδυσσεῦ μηκάδων ἀρνῶν τροφαί πηκτοῦ γάλακτός τ' οὐ σπάνια τυρεύματα.
φέρεσθε· χωρεῖθ' ὡς τάχιστ' ἄντρων ἄπο βότρυος ἐμοὶ πῶμ' ἀντιδόντες εὐίου.
δεινὸν τόδ' εἶπας ἀρκύων μολεῖν ἔσω.
οὐ δεινόν· εἰσὶ καταφυγαὶ πολλαὶ πέτρας.
οὐ δῆτ'· ἐπεί τἂν μεγάλα γ' ἡ Τροία στένοι εἰ φευξόμεσθ' ἕν' ἄνδρα μυρίον δ' ὄχλον Φρυγῶν ὑπέστην πολλάκις σὺν ἀσπίδι.
ἀλλ' εἰ θανεῖν δεῖ κατθανούμεθ' εὐγενῶς ἢ ζῶντες αἶνον τὸν πάρος συσσώσομεν.
πῶς μοι κατ' ἄντρα νεόγονα βλαστήματα; ἦ πρός τε μαστοῖς εἰσι χὐπὸ μητέρων πλευρὰς τρέχουσι σχοινίνοις τ' ἐν τεύχεσιν πλήρωμα τυρῶν ἐστιν ἐξημελγμένον; τί φάτε τί λέγετε; τάχα τις ὑμῶν τῶι ξύλωι δάκρυα μεθήσει.
βλέπετ' ἄνω καὶ μὴ κάτω.
ἰδού· πρὸς αὐτὸν τὸν Δί' ἀνακεκύφαμεν καὶ τἄστρα καὶ τὸν Ὠρίωνα δέρκομαι.
ἦ καὶ γάλακτός εἰσι κρατῆρες πλέωι;  ὥστ' ἐκπιεῖν γέ ς' ἢν θέληις ὅλον πίθον.
ἥκιστ'· ἐπεί μ' ἂν ἐν μέσηι τῆι γαστέρι πηδῶντες ἀπολέσαιτ' ἂν ὑπὸ τῶν σχημάτων.
ὤμοι πυρέσσω συγκεκομμένος τάλας.
οὐκ ἦισαν ὄντα θεόν με καὶ θεῶν ἄπο;  ἔλεγον ἐγὼ τάδ'· οἱ δ' ἐφόρουν τὰ χρήματα καὶ τόν γε τυρὸν οὐκ ἐῶντος ἤσθιον τούς τ' ἄρνας ἐξεφοροῦντο· δήσαντες δὲ σὲ κλωιῶι τριπήχει κατὰ τὸν ὀφθαλμὸν μέσον τὰ σπλάγχν' ἔφασκον ἐξαμήσεσθαι βίαι μάστιγί τ' εὖ τὸ νῶτον ἀπολέψειν σέθεν κἄπειτα συνδήσαντες ἐς θἀδώλια τῆς ναὸς ἐμβαλόντες ἀποδώσειν τινὶ πέτρους μοχλεύειν ἢ 'ς μυλῶνα καταβαλεῖν.
ὡς ἔκπλεώς γε δαιτός εἰμ' ὀρεσκόου· ἅλις λεόντων ἐστί μοι θοινωμένωι ἐλάφων τε χρόνιος δ' εἴμ' ἀπ' ἀνθρώπων βορᾶς.
τὰ καινά γ' ἐκ τῶν ἠθάδων ὦ δέσποτα ἡδίον' ἐστίν.
οὐ γὰρ οὖν νεωστί γε ἄλλοι πρὸς ἄντρα σοὐσαφίκοντο ξένοι.
Κύκλωψ ἄκουσον ἐν μέρει καὶ τῶν ξένων.
ἡμεῖς βορᾶς χρήιζοντες ἐμπολὴν λαβεῖν σῶν ἆσσον ἄντρων ἤλθομεν νεὼς ἄπο.
τοὺς δ' ἄρνας ἡμῖν οὖτος ἀντ' οἴνου σκύφου ἀπημπόλα τε κἀδίδου πιεῖν λαβὼν ἑκὼν ἑκοῦσι κοὐδὲν ἦν τούτων βίαι.
ἀλλ' οὗτος ὑγιὲς οὐδὲν ὧν φησιν λέγει ἐπεὶ κατελήφθη σοῦ λάθραι πωλῶν τὰ σά.
εἰ ψεύδομαι.
μὰ τὸν Ποσειδῶ τὸν τεκόντα ς' ὦ Κύκλωψ μὰ τὸν μέγαν Τρίτωνα καὶ τὸν Νηρέα μὰ τὴν Καλυψὼ τάς τε Νηρέως κόρας μὰ θαἰερὰ κύματ' ἰχθύων τε πᾶν γένος ἀπώμος' ὦ κάλλιστον ὦ Κυκλώπιον ὦ δεσποτίσκε μὴ τὰ ς' ἐξοδᾶν ἐγὼ ξένοισι χρήματ'.
ἢ κακῶς οὗτοι κακοὶ οἱ παῖδες ἀπόλοινθ' οὓς μάλιστ' ἐγὼ φιλῶ.
αὐτὸς ἔχ'.
ἔγωγε τοῖς ξένοις τὰ χρήματα περνάντα ς' εἶδον· εἰ δ' ἐγὼ ψευδῆ λέγω ἀπόλοιθ' ὁ πατήρ μου· τοὺς ξένους δὲ μὴ ἀδίκει.
ψεύδεσθ'· ἔγωγε τῶιδε τοῦ Ῥαδαμάνθυος μᾶλλον πέποιθα καὶ δικαιότερον λέγω.
ἦ τῆς κακίστης οἳ μετήλθεθ' ἁρπαγὰς Ἑλένης Σκαμάνδρου γείτον' Ἰλίου πόλιν;  οὗτοι πόνον τὸν δεινὸν ἐξηντληκότες.
αἰσχρὸν στράτευμά γ' οἵτινες μιᾶς χάριν γυναικὸς ἐξεπλεύσατ' ἐς γαῖαν Φρυγῶν.
θεοῦ τὸ πρᾶγμα· μηδέν' αἰτιῶ βροτῶν.
ἡμεῖς δέ ς' ὦ θεοῦ ποντίου γενναῖε παῖ ἱκετεύομέν τε καὶ λέγομεν ἐλευθέρως· μὴ τλῆις πρὸς ἄντρα σοὐσαφιγμένους φίλους κτανεῖν βοράν τε δυσσεβῆ θέσθαι γνάθοις· οἳ τὸν σόν ὦναξ πατέρ' ἔχειν ναῶν ἕδρας ἐρρυσάμεσθα γῆς ἐν Ἑλλάδος μυχοῖς· ἱερᾶς τ' ἄθραυστος Ταινάρου μένει λιμὴν Μαλέας τ' ἄκρας κευθμῶνες ἥ τε Σουνίου δίας Ἀθάνας σῶς ὑπάργυρος πέτρα Γεραίστιοί τε καταφυγαί· τά θ' Ἑλλάδος δύσφρον' ὀνείδη Φρυξὶν οὐκ ἐδώκαμεν.
ὧν καὶ σὺ κοινοῖ· γῆς γὰρ Ἑλλάδος μυχοὺς οἰκεῖς ὑπ' Αἴτνηι τῆι πυριστάκτωι πέτραι.
νόμος δὲ θνητοῖς εἰ λόγους ἀποστρέφηι ἱκέτας δέχεσθαι ποντίους ἐφθαρμένους ξένιά τε δοῦναι καὶ πέπλους ἐπαρκέσαι οὐκ ἀμφὶ βουπόροισι πηχθέντας μέλη ὀβελοῖσι νηδὺν καὶ γνάθον πλῆσαι σέθεν.
ἅλις δὲ Πριάμου γαῖ' ἐχήρως' Ἑλλάδα πολλῶν νεκρῶν πιοῦσα δοριπετῆ φόνον ἀλόχους τ' ἀνάνδρους γραῦς τ' ἄπαιδας ὤλεσεν πολιούς τε πατέρας.
παραινέσαι σοι βούλομαι· τῶν γὰρ κρεῶν μηδὲν λίπηις τοῦδ'· ἢν δὲ τὴν γλῶσσαν δάκηις κομψὸς γενήσηι καὶ λαλίστατος Κύκλωψ.
ὁ πλοῦτος ἀνθρωπίσκε τοῖς σοφοῖς θεός τὰ δ' ἄλλα κόμποι καὶ λόγων εὐμορφία.
οὔ μοι μέλει τὸ λοιπόν· ὡς δ' οὔ μοι μέλει ἄκουσον· ὅταν ἄνωθεν ὄμβρον ἐκχέηι ἐν τῆιδε πέτραι στέγν' ἔχων σκηνώματα ἢ μόσχον ὀπτὸν ἤ τι θήρειον δάκος δαινύμενος εὖ τέγγων τε γαστέρ' ὑπτίαν ἐπεκπιὼν γάλακτος ἀμφορέα πέπλον κρούω Διὸς βρονταῖσιν εἰς ἔριν κτυπῶν.
ὅταν δὲ βορέας χιόνα Θρήικιος χέηι δοραῖσι θηρῶν σῶμα περιβαλὼν ἐμὸν καὶ πῦρ ἀναίθων χιόνος οὐδέν μοι μέλει.
ἡ γῆ δ' ἀνάγκηι κἂν θέληι κἂν μὴ θέληι τίκτουσα ποίαν τἀμὰ πιαίνει βοτά.
ἁγὼ οὔτινι θύω πλὴν ἐμοί θεοῖσι δ' οὔ καὶ τῆι μεγίστηι γαστρὶ τῆιδε δαιμόνων.
ὡς τοὐμπιεῖν γε καὶ φαγεῖν τοὐφ' ἡμέραν Ζεὺς οὖτος ἀνθρώποισι τοῖσι σώφροσιν λυπεῖν δὲ μηδὲν αὑτόν.
οἳ δὲ τοὺς νόμους ἔθεντο ποικίλλοντες ἀνθρώπων βίον κλαίειν ἄνωγα· τὴν δ' ἐμὴν ψυχὴν ἐγὼ οὐ παύσομαι δρῶν εὖ κατεσθίων γε σέ.
ξένια δὲ λήψηι τοιάδ' ὡς ἄμεμπτος ὦ πῦρ καὶ πατρῶιον τόνδε χαλκόν ὃς ζέσας σὴν σάρκα διαφόρητον ἀμφέξει καλῶς.
ἀλλ' ἕρπετ' εἴσω τοῦ κατ' αὔλιον θεοῦ ἵν' ἀμφὶ βωμὸν στάντες εὐωχῆτέ με.
αἰαῖ πόνους μὲν Τρωϊκοὺς ὑπεξέδυν θαλασσίους τε νῦν δ' ἐς ἀνδρὸς ἀνοσίου ὠμὴν κατέσχον ἀλίμενόν τε καρδίαν.
ὦ Παλλάς ὦ δέσποινα Διογενὲς θεά νῦν νῦν ἄρηξον· κρείσσονας γὰρ Ἰλίου πόνους ἀφῖγμαι κἀπὶ κινδύνου βάθρα.
σύ τ' ὦ φαεννὰς ἀστέρων οἰκῶν ἕδρας Ζεῦ ξένι' ὅρα τάδ'· εἰ γὰρ αὐτὰ μὴ βλέπεις ἄλλως νομίζηι Ζεὺς τὸ μηδὲν ὢν θεός.
Εὐρείας φάρυγος ὦ Κύκλωψ ἀναστόμου τὸ χεῖλος· ὡς ἕτοιμά σοι ἑφθὰ καὶ ὀπτὰ καὶ ἀνθρακιᾶς ἄπο θερμὰ χναύειν βρύκειν κρεοκοπεῖν μέλη ξένων δασυμάλλωι ἐν αἰγίδι κλινομένωι.
μὴ 'μοὶ μὴ προσδίδου· μόνος μόνωι γέμιζε πορθμίδος σκάφος.
χαιρέτω μὲν αὖλις ἅδε χαιρέτω δὲ θυμάτων ἀποβώμιος ἃν ἔχει θυσίαν Κύκλωψ Αἰτναῖος ξενικῶν κρεῶν κεχαρμένος βορᾶι.
πῶς ὦ ταλαίπωρ' ἦτε πάσχοντες τάδε;  ἐπεὶ πετραίαν τήνδ' ἐσήλθομεν χθόνα ἀνέκαυσε μὲν πῦρ πρῶτον ὑψηλῆς δρυὸς κορμοὺς πλατείας ἐσχάρας βαλὼν ἔπι τρισσῶν ἁμαξῶν ὡς ἀγώγιμον βάρος καὶ χάλκεον λέβητ' ἐπέζεσεν πυρί.
ἔπειτα φύλλων ἐλατίνων χαμαιπετῆ ἔστρωσεν εὐνὴν πλησίον πυρὸς φλογί.
κρατῆρα δ' ἐξέπλησεν ὡς δεκάμφορον μόσχους ἀμέλξας λευκὸν ἐσχέας γάλα σκύφος τε κισσοῦ παρέθετ' εἰς εὖρος τριῶν πήχεων βάθος δὲ τεσσάρων ἐφαίνετο ὀβελούς τ' ἄκρους μὲν ἐγκεκαυμένους πυρί ξεστοὺς δὲ δρεπάνωι τἄλλα παλιούρου κλάδων Αἰτναῖά τε σφαγεῖα πελέκεων γνάθοις.
ὡς δ' ἦν ἕτοιμα πάντα τῶι θεοστυγεῖ Ἅιδου μαγείρωι φῶτε συμμάρψας δύο ἔσφαζ' ἑταίρων τῶν ἐμῶν ῥυθμῶι θ' ἑνὶ τὸν μὲν λέβητος ἐς κύτος χαλκήλατον                                             τὸν δ' αὖ τένοντος ἁρπάσας ἄκρου ποδός παίων πρὸς ὀξὺν στόνυχα πετραίου λίθου ἐγκέφαλον ἐξέρρανε· καὶ καθαρπάσας λάβρωι μαχαίραι σάρκας ἐξώπτα πυρί τὰ δ' ἐς λέβητ' ἐφῆκεν ἕψεσθαι μέλη.
ἐγὼ δ' ὁ τλήμων δάκρυ' ἀπ' ὀφθαλμῶν χέων ἐχριμπτόμην Κύκλωπι κἀδιακόνουν· ἅλλοι δ' ὅπως ὄρνιθες ἐν μυχοῖς πέτρας πτήξαντες εἶχον αἷμα δ' οὐκ ἐνῆν χροΐ.
ἐπεὶ δ' ἑταίρων τῶν ἐμῶν πλησθεὶς βορᾶς ἀνέπεσε φάρυγος αἰθέρ' ἐξανεὶς βαρύν ἐσῆλθέ μοί τι θεῖον· ἐμπλήσας σκύφος Μάρωνος αὐτῶι τοῦδε προσφέρω πιεῖν λέγων τάδ'· Ὦ τοῦ ποντίου θεοῦ Κύκλωψ σκέψαι τόδ' οἷον Ἑλλὰς ἀμπέλων ἄπο θεῖον κομίζει πῶμα Διονύσου γάνος.
ὁ δ' ἔκπλεως ὢν τῆς ἀναισχύντου βορᾶς ἐδέξατ' ἔσπασέν τ' ἄμυστιν ἑλκύσας κἀπήινες' ἄρας χεῖρα· Φίλτατε ξένων καλὸν τὸ πῶμα δαιτὶ πρὸς καλῆι δίδως.
ἡσθέντα δ' αὐτὸν ὡς ἐπηισθόμην ἐγώ ἄλλην ἔδωκα κύλικα γιγνώσκων ὅτι τρώσει νιν οἶνος καὶ δίκην δώσει τάχα.
καὶ δὴ πρὸς ὠιδὰς εἷρπ'· ἐγὼ δ' ἐπεγχέων ἄλλην ἐπ' ἄλληι σπλάγχν' ἐθέρμαινον ποτῶι.
ἄιδει δὲ παρὰ κλαίουσι συνναύταις ἐμοῖς ἄμους' ἐπηχεῖ δ' ἄντρον.
ἐξελθὼν δ' ἐγὼ σιγῆι σὲ σῶσαι κἄμ' ἐὰν βούληι θέλω.
ἀλλ' εἴπατ' εἴτε χρήιζετ' εἴτ' οὐ χρήιζετε φεύγειν ἄμεικτον ἄνδρα καὶ τὰ Βακχίου ναίειν μέλαθρα Ναΐδων νυμφῶν μέτα.
ὁ μὲν γὰρ ἔνδον σὸς πατὴρ τάδ' ἤινεσεν· ἀλλ' ἀσθενὴς γὰρ κἀποκερδαίνων ποτοῦ ὥσπερ πρὸς ἰξῶι τῆι κύλικι λελημμένος πτέρυγας ἀλύει· σὺ δέ  σώθητι μετ' ἐμοῦ καὶ τὸν ἀρχαῖον φίλον Διόνυσον ἀνάλαβ' οὐ Κύκλωπι προσφερῆ.
ὦ φίλτατ' εἰ γὰρ τήνδ' ἴδοιμεν ἡμέραν Κύκλωπος ἐκφυγόντες ἀνόσιον κάρα.
ὡς διὰ μακροῦ γε τὸν σίφωνα τὸν φίλον χηρεύομεν τόνδ' οὐκ ἔχομεν καταφαγεῖν.
ἄκουε δή νυν ἣν ἔχω τιμωρίαν θηρὸς πανούργου σῆς τε δουλείας φυγήν.
λέγ' ὡς Ἀσιάδος οὐκ ἂν ἥδιον ψόφον κιθάρας κλύοιμεν ἢ Κύκλωπ' ὀλωλότα.
ἐπὶ κῶμον ἕρπειν πρὸς κασιγνήτους θέλει Κύκλωπας ἡσθεὶς τῶιδε Βακχίου ποτῶι.
ξυνῆκ'· ἔρημον ξυλλαβὼν δρυμοῖσί νιν σφάξαι μενοινᾶις ἢ πετρῶν ὦσαι κάτα.
οὐδὲν τοιοῦτον· δόλιος ἡ προθυμία.
κώμου μὲν αὐτὸν τοῦδ' ἀπαλλάξαι λέγων ὡς οὐ Κύκλωψι πῶμα χρὴ δοῦναι τόδε μόνον δ' ἔχοντα βίοτον ἡδέως ἄγειν.
ὅταν δ' ὑπνώσσηι Βακχίου νικώμενος ἀκρεμὼν ἐλαίας ἔστιν ἐν δόμοισί τις ὃν φασγάνωι τῶιδ' ἐξαποξύνας ἄκρον ἐς πῦρ καθήσω· κἆιθ' ὅταν κεκαυμένον ἴδω νιν ἄρας θερμὸν ἐς μέσην βαλῶ Κύκλωπος ὄψιν ὄμμα τ' ἐκτήξω πυρί.
ναυπηγίαν δ' ὡσεί τις ἁρμόζων ἀνὴρ διπλοῖν χαλινοῖν τρύπανον κωπηλατεῖ οὕτω κυκλώσω δαλὸν ἐν φαεσφόρωι Κύκλωπος ὄψει καὶ συναυανῶ κόρας.
ἰοὺ ἰού· γέγηθα μαινόμεσθα τοῖς εὑρήμασιν.
κἄπειτα καὶ σὲ καὶ φίλους γέροντά τε νεὼς μελαίνης κοῖλον ἐμβήσας σκάφος διπλαῖσι κώπαις τῆσδ' ἀποστελῶ χθονός.
δεῖ γοῦν· μέγας γὰρ δαλός οὗ ξυλληπτέον.
ὡς κἂν ἁμαξῶν ἑκατὸν ἀραίμην βάρος εἰ τοῦ Κύκλωπος τοῦ κακῶς ὀλουμένου ὀφθαλμὸν ὥσπερ σφηκιὰν ἐκθύψομεν.
σιγᾶτέ νυν· δόλον γὰρ ἐξεπίστασαι· χὤταν κελεύω τοῖσιν ἀρχιτέκτοσιν πείθεσθ'.
ἐγὼ γὰρ ἄνδρας ἀπολιπὼν φίλους τοὺς ἔνδον ὄντας οὐ μόνος σωθήσομαι.
καίτοι φύγοιμ' ἂν κἀκβέβηκ' ἄντρου μυχῶν· ἀλλ' οὐ δίκαιον ἀπολιπόντ' ἐμοὺς φίλους ξὺν οἷσπερ ἦλθον δεῦρο σωθῆναι μόνον.
ἄγε τίς πρῶτος τίς δ' ἐπὶ πρώτωι ταχθεὶς δαλοῦ κώπην ὀχμάσαι.
σίγα σίγα.
καὶ δὴ μεθύων ἄχαριν κέλαδον μουσιζόμενος σκαιὸς ἀπωιδὸς καὶ κλαυσόμενος χωρεῖ πετρίνων ἔξω μελάθρων.
φέρε νιν κώμοις παιδεύσωμεν τὸν ἀπαίδευτον· πάντως μέλλει τυφλὸς εἶναι.
ὑπάγει μ' ὁ φόρτος εὔφρων ἐπὶ κῶμον ἦρος ὥραις ἐπὶ Κύκλωπας ἀδελφούς.
φέρε μοι ξεῖνε φέρ' ἀσκὸν ἔνδος μοι.
καλὸν ὄμμασιν δεδορκὼς καλὸς ἐκπερᾶι μελάθρων.
στεφάνων δ' οὐ μία χροιὰ περὶ σὸν κρᾶτα τάχ' ἐξομιλήσει.
Κύκλωψ ἄκουσον· ὡς ἐγὼ τοῦ Βακχίου τούτου τρίβων εἴμ' ὃν πιεῖν ἔδωκά σοι.
ἐρυγγάνω γοῦν αὐτὸν ἡδέως ἐγώ.
τοιόσδ' ὁ δαίμων· οὐδένα βλάπτει βροτῶν.
οὐ τοὺς θεοὺς χρὴ σῶμ' ἔχειν ἐν δέρμασιν.
μένων νυν αὐτοῦ πῖνε κεὐθύμει Κύκλωψ.
διδοὺς δὲ τοῖς φίλοισι χρησιμώτερος.
πυγμὰς ὁ κῶμος λοίδορόν τ' ἔριν φιλεῖ.
μεθύω μέν ἔμπας δ' οὔτις ἂν ψαύσειέ μου.
ὦ τᾶν πεπωκότ' ἐν δόμοισι χρὴ μένειν.
ἠλίθιος ὅστις μὴ πιὼν κῶμον φιλεῖ.
ὃς δ' ἂν μεθυσθείς γ' ἐν δόμοις μείνηι σοφός.
καὶ πρός γε θάλπος ἡλίου πίνειν καλόν.
κλίθητί νύν μοι πλευρὰ θεὶς ἐπὶ χθονός.
πίνειν μὲν οὖν κλέπτων σὺ βούληι· κάτθες αὐτὸν ἐς μέσον.
σὺ δ' ὦ ξέν' εἰπὲ τοὔνομ' ὅτι σε χρὴ καλεῖν.
καλόν γε τὸ γέρας τῶι ξένωι δίδως Κύκλωψ.
κλαύσηι φιλῶν τὸν οἶνον οὐ φιλοῦντα σέ.
οὐ μὰ Δί' ἐπεί μού φης' ἐρᾶν ὄντος καλοῦ.
ἔγχει πλέων δὲ τὸν σκύφον δίδου μόνον.
ἀπολεῖς· δὸς οὕτως.
οὐ μὰ δί' οὐ πρὶν ἄν γέ σε στέφανον ἴδω λαβόντα γεύσωμαί τ' ἔτι.
οἱνοχόος ἄδικος.
οὐ μὰ δί' ἀλλ' οἷνος γλυκύς.
ἀπομακτέον δέ σοὐστὶν ὡς λήψηι πιεῖν.
ἰδού καθαρὸν τὸ χεῖλος αἱ τρίχες τέ μου.
θές νυν τὸν ἀγκῶν' εὐρύθμως κἆιτ' ἔκπιε ὥσπερ μ' ὁρᾶις πίνοντα χὤσπερ οὐκ ἐμέ.
λάβ' ὦ ξέν' αὐτὸς οἰνοχόος τέ μοι γενοῦ.
γιγνώσκεται γοῦν ἅμπελος τἠμῆι χερί.
φέρ' ἔγχεόν νυν.
ἐγχέω σίγα μόνον.
χαλεπὸν τόδ' εἶπας ὅστις ἂν πίνηι πολύν.
ἰδού λαβὼν ἔκπιθι καὶ μηδὲν λίπηις· συνεκθανεῖν δὲ σπῶντα χρὴ τῶι πώματι.
παπαῖ σοφόν γε τὸ ξύλον τῆς ἀμπέλου.
κἂν μὲν σπάσηις γε δαιτὶ πρὸς πολλῆι πολύν τέγξας ἄδιψον νηδύν εἰς ὕπνον βαλεῖ ἢν δ' ἐλλίπηις τι ξηρανεῖ ς' ὁ Βάκχιος.
ἰοὺ ἰού· ὡς ἐξένευσα μόγις· ἄκρατος ἡ χάρις.
ὁ δ' οὐρανός μοι συμμεμειγμένος δοκεῖ τῆι γῆι φέρεσθαι τοῦ Διός τε τὸν θρόνον λεύσσω τὸ πᾶν τε δαιμόνων ἁγνὸν σέβας.
ἅλις· Γανυμήδη τόνδ' ἔχων ἀναπαύσομαι κάλλιον ἢ τὰς Χάριτας.
ἥδομαι δέ πως τοῖς παιδικοῖσι μᾶλλον ἢ τοῖς θήλεσιν.
ἀπόλωλα παῖδες· σχέτλια πείσομαι κακά.
ἄγε δή Διονύσου παῖδες εὐγενῆ τέκνα ἔνδον μὲν ἁνήρ· τῶι δ' ὕπνωι παρειμένος τάχ' ἐξ ἀναιδοῦς φάρυγος ὠθήσει κρέα.
δαλὸς δ' ἔσωθεν αὐλίων ὠθεῖ καπνὸν παρευτρέπισται κοὐδὲν ἄλλο πλὴν πυροῦν Κύκλωπος ὄψιν· ἀλλ' ὅπως ἀνὴρ ἔσηι.
πέτρας τὸ λῆμα κἀδάμαντος ἕξομεν.
χώρει δ' ἐς οἴκους πρίν τι τὸν πατέρα παθεῖν ἀπάλαμνον· ὥς σοι τἀνθάδ' ἐστὶν εὐτρεπῆ.
Ἥφαιστ' ἄναξ Αἰτναῖε γείτονος κακοῦ λαμπρὸν πυρώσας ὄμμ' ἀπαλλάχθηθ' ἅπαξ σύ τ' ὦ μελαίνης Νυκτὸς ἐκπαίδευμ' Ὕπνε ἄκρατος ἐλθὲ θηρὶ τῶι θεοστυγεῖ καὶ μὴ 'πὶ καλλίστοισι Τρωϊκοῖς πόνοις αὐτόν τε ναύτας τ' ἀπολέσητ' Ὀδυσσέα ὑπ' ἀνδρὸς ὧι θεῶν οὐδὲν ἢ βροτῶν μέλει.
ἢ τὴν τύχην μὲν δαίμον' ἡγεῖσθαι χρεών τὰ δαιμόνων δὲ τῆς τύχης ἐλάσσονα.
λήψεται τὸν τράχηλον ἐντόνως ὁ καρκίνος τοῦ ξενοδαιτυμόνος· πυρὶ γὰρ τάχα φωσφόρους ὀλεῖ κόρας.
ἤδη δαλὸς ἠνθρακωμένος κρύπτεται ἐς σποδιάν δρυὸς ἄσπετον ἔρνος.
ἀλλ' ἴτω Μάρων πρασσέτω μαινομένου 'ξελέτω βλέφαρον Κύκλωπος ὡς πίηι κακῶς.
σιγῶμεν ἐγκάψαντες αἰθέρα γνάθοις.
ἄγε νυν ὅπως ἅψεσθε τοῦ δαλοῦ χεροῖν ἔσω μολόντες· διάπυρος δ' ἐστὶν καλῶς.
ἡμεῖς δὲ χωλοί γ' ἀρτίως γεγενήμεθα.
ταὐτὸν πεπόνθατ' ἆρ' ἐμοί· τοὺς γὰρ πόδας ἑστῶτες ἐσπάσθημεν οὐκ οἶδ' ἐξ ὅτου.
ἄνδρες πονηροὶ κοὐδὲν οἵδε σύμμαχοι.
πάλαι μὲν ἤιδη ς' ὄντα τοιοῦτον φύσει νῦν δ' οἶδ' ἄμεινον.
τοῖσι δ' οἰκείοις φίλοις χρῆσθαί μ' ἀνάγκη.
χειρὶ δ' εἰ μηδὲν σθένεις ἀλλ' οὖν ἐπεγκέλευέ γ' ὡς εὐψυχίαν φίλων κελευσμοῖς τοῖσι σοῖς κτησώμεθα.
δράσω τάδ'· ἐν τῶι Καρὶ κινδυνεύσομεν.
κελευσμάτων δ' ἕκατι τυφέσθω Κύκλωψ.
ἰὼ ἰώ· γενναιότατ' ὠθεῖτε σπεύδετ' ἐκκαίετε τὰν ὀφρὺν θηρὸς τοῦ ξενοδαίτα.
τύφετ' ὦ καίετ' ὦ τὸν Αἴτνας μηλονόμον.
τόρνευ' ἕλκε μή ς' ἐξοδυνηθεὶς δράσηι τι μάταιον.
ὤμοι κατηνθρακώμεθ' ὀφθαλμοῦ σέλας.
καλός γ' ὁ παιάν· μέλπε μοι τόνδ' αὖ Κύκλωψ.
ὤμοι μάλ' ὡς ὑβρίσμεθ' ὡς ὀλώλαμεν.
ἀλλ' οὔτι μὴ φύγητε τῆσδ' ἔξω πέτρας χαίροντες οὐδὲν ὄντες· ἐν πύλαισι γὰρ σταθεὶς φάραγγος τῆσδ' ἐναρμόσω χέρας.
αἰσχρός γε φαίνηι.
κἀπὶ τοῖσδέ γ' ἄθλιος.
οὐκ ἄρ' οὐδείς ς' ἠδίκει.
Οὖτίς με τυφλοῖ βλέφαρον.
οὐκ ἄρ' εἶ τυφλός.
ὣς δὴ σύ.
ὁ δ' Οὖτις ποῦ 'στιν;  οὐδαμοῦ Κύκλωψ.
ὁ ξένος ἵν' ὀρθῶς ἐκμάθηις μ' ἀπώλεσεν ὁ μιαρός ὅς μοι δοὺς τὸ πῶμα κατέκλυσεν.
δεινὸς γὰρ οἷνος καὶ παλαίεσθαι βαρύς.
ποτέρας τῆς χερός;  ἐν δεξιᾶι σου.
ἔχεις;  κακόν γε πρὸς κακῶι· τὸ κρανίον παίσας κατέαγα.
καί σε διαφεύγουσί γε.
πῆι γάρ;  περιάγου κεῖσε πρὸς τἀριστερά.
οἴμοι γελῶμαι· κερτομεῖτέ μ' ἐν κακοῖς.
ἀλλ' οὐκέτ' ἀλλὰ πρόσθεν οὗτός ἐστι σοῦ.
πῶς εἶπας; ὄνομα μεταβαλὼν καινὸν λέγεις.
ὅπερ μ' ὁ φύσας ὠνόμαζ' Ὀδυσσέα.
δώσειν δ' ἔμελλες ἀνοσίου δαιτὸς δίκας· καλῶς γὰρ ἂν Τροίαν γε διεπυρώσαμεν εἰ μή ς' ἑταίρων φόνον ἐτιμωρησάμην.
αἰαῖ· παλαιὸς χρησμὸς ἐκπεραίνεται· τυφλὴν γὰρ ὄψιν ἐκ σέθεν σχήσειν μ' ἔφη Τροίας ἀφορμηθέντος.
ἀλλὰ καὶ σέ τοι δίκας ὑφέξειν ἀντὶ τῶνδ' ἐθέσπισεν πολὺν θαλάσσηι χρόνον ἐναιωρούμενον.
κλαίειν ς' ἄνωγα· καὶ δέδραχ' ὅπερ λέγω.
ἐγὼ δ' ἐπ' ἀκτὰς εἶμι καὶ νεὼς σκάφος ἥσω 'πὶ πόντον Σικελὸν ἔς τ' ἐμὴν πάτραν.
οὐ δῆτ' ἐπεί σε τῆσδ' ἀπορρήξας πέτρας αὐτοῖσι συνναύταισι συντρίψω βαλών.
ἄνω δ' ἐπ' ὄχθον εἶμι καίπερ ὢν τυφλός δι' ἀμφιτρῆτος τῆσδε προσβαίνων ποδί.
ἡμεῖς δὲ συνναῦταί γε τοῦδ' Ὀδυσσέως ὄντες τὸ λοιπὸν Βακχίωι δουλεύσομεν.
