Ὦ δώματ' Ἀδμήτει' ἐν οἷς ἔτλην ἐγὼ θῆσσαν τράπεζαν αἰνέσαι θεός περ ὤν.
Ζεὺς γὰρ κατακτὰς παῖδα τὸν ἐμὸν αἴτιος Ἀσκληπιόν στέρνοισιν ἐμβαλὼν φλόγα· οὗ δὴ χολωθεὶς τέκτονας Δίου πυρὸς κτείνω Κύκλωπας· καί με θητεύειν πατὴρ θνητῶι παρ' ἀνδρὶ τῶνδ' ἄποιν' ἠνάγκασεν.
ἐλθὼν δὲ γαῖαν τήνδ' ἐβουφόρβουν ξένωι καὶ τόνδ' ἔσωιζον οἶκον ἐς τόδ' ἡμέρας.
ὁσίου γὰρ ἀνδρὸς ὅσιος ὢν ἐτύγχανον παιδὸς Φέρητος ὃν θανεῖν ἐρρυσάμην Μοίρας δολώσας· ἤινεσαν δέ μοι θεαὶ Ἄδμητον Ἅιδην τὸν παραυτίκ' ἐκφυγεῖν ἄλλον διαλλάξαντα τοῖς κάτω νεκρόν.
πάντας δ' ἐλέγξας καὶ διεξελθὼν φίλους πατέρα γεραιάν θ' ἥ σφ' ἔτικτε μητέρα οὐχ ηὗρε πλὴν γυναικὸς ὅστις ἤθελεν θανὼν πρὸ κείνου μηκέτ' εἰσορᾶν φάος· ἣν νῦν κατ' οἴκους ἐν χεροῖν βαστάζεται ψυχορραγοῦσαν· τῆιδε γάρ σφ' ἐν ἡμέραι θανεῖν πέπρωται καὶ μεταστῆναι βίου.
ἐγὼ δέ μὴ μίασμά μ' ἐν δόμοις κίχηι λείπω μελάθρων τῶνδε φιλτάτην στέγην.
ἤδη δὲ τόνδε Θάνατον εἰσορῶ πέλας ἱερέα θανόντων ὅς νιν εἰς Ἅιδου δόμους μέλλει κατάξειν· συμμέτρως δ' ἀφίκετο φρουρῶν τόδ' ἦμαρ ὧι θανεῖν αὐτὴν χρεών.
τί δῆτα τόξων ἔργον εἰ δίκην ἔχεις;  σύνηθες αἰεὶ ταῦτα βαστάζειν ἐμοί.
καὶ τοῖσδέ γ' οἴκοις ἐκδίκως προσωφελεῖν.
φίλου γὰρ ἀνδρὸς συμφοραῖς βαρύνομαι.
πῶς οὖν ὑπὲρ γῆς ἐστι κοὐ κάτω χθονός;  δάμαρτ' ἀμείψας ἣν σὺ νῦν ἥκεις μέτα.
κἀπάξομαί γε νερτέραν ὑπὸ χθόνα.
λαβὼν ἴθ'· οὐ γὰρ οἶδ' ἂν εἰ πείσαιμί σε.
οὔκ ἀλλὰ τοῖς μέλλουσι θάνατον ἀμβαλεῖν.
ἔχω λόγον δὴ καὶ προθυμίαν σέθεν.
οὔτοι πλέον γ' ἂν ἢ μίαν ψυχὴν λάβοις.
νέων φθινόντων μεῖζον ἄρνυμαι γέρας.
κἂν γραῦς ὄληται πλουσίως ταφήσεται.
πρὸς τῶν ἐχόντων Φοῖβε τὸν νόμον τίθης.
οὔκουν δοκεῖ σοι τήνδε μοι δοῦναι χάριν;  οὐ δῆτ'· ἐπίστασαι δὲ τοὺς ἐμοὺς τρόπους.
ἐχθρούς γε θνητοῖς καὶ θεοῖς στυγουμένους.
οὐκ ἂν δύναιο πάντ' ἔχειν ἃ μή σε δεῖ.
ἦ μὴν σὺ πείσηι καίπερ ὠμὸς ὢν ἄγαν· τοῖος Φέρητος εἶσι πρὸς δόμους ἀνὴρ Εὐρυσθέως πέμψαντος ἵππειον μετὰ ὄχημα Θρήικης ἐκ τόπων δυσχειμέρων ὃς δὴ ξενωθεὶς τοῖσδ' ἐν Ἀδμήτου δόμοις βίαι γυναῖκα τήνδε ς' ἐξαιρήσεται.
κοὔθ' ἡ παρ' ἡμῶν σοι γενήσεται χάρις δράσεις θ' ὁμοίως ταῦτ' ἀπεχθήσηι τ' ἐμοί.
πόλλ' ἂν σὺ λέξας οὐδὲν ἂν πλέον λάβοις· ἡ δ' οὖν γυνὴ κάτεισιν εἰς Ἅιδου δόμους.
στείχω δ' ἐπ' αὐτήν ὡς κατάρξωμαι ξίφει· ἱερὸς γὰρ οὗτος τῶν κατὰ χθονὸς θεῶν ὅτου τόδ' ἔγχος κρατὸς ἁγνίσηι τρίχα.
κλύει τις ἢ στεναγμὸν ἢ χειρῶν κτύπον κατὰ στέγας ἢ γόον ὡς πεπραγμένων; οὐ μὰν οὐδέ τις ἀμφιπόλων στατίζεται ἀμφὶ πύλας.
εἰ γὰρ μετακοίμιος ἄτας ὦ Παιάν φανείης.
οὔ τἂν φθιμένας γ' ἐσιώπων.
οὐ γὰρ δὴ φροῦδός γ' ἐξ οἴκων νέκυς ἤδη.
τί σε θαρσύνει; πῶς ἂν ἔρημον τάφον Ἄδμητος κεδνῆς ἂν ἔπραξε γυναικός; πυλῶν πάροιθε δ' οὐχ ὁρῶ πηγαῖον ὡς νομίζεται χέρνιβ' ἐπὶ φθιτῶν πύλαις.
χαίτα τ' οὔτις ἐπὶ προθύροις τομαῖος ἃ δὴ νεκύων πένθει πίτνει οὐδὲ νεολαία δουπεῖ χεὶρ γυναικῶν.
ἔθιγες ψυχᾶς ἔθιγες δὲ φρενῶν.
χρὴ τῶν ἀγαθῶν διακναιομένων πενθεῖν ὅστις χρηστὸς ἀπ' ἀρχῆς νενόμισται.
ἀλλ' οὐδὲ ναυκληρίαν ἔσθ' ὅποι τις αἴας στείλας ἢ Λυκίαν εἴτ' ἐπὶ τὰς ἀνύδρους Ἀμμωνιάδας ἕδρας δυστάνου παραλύσαι ψυχάν· μόρος γὰρ ἀπότομος πλάθει.
θεῶν δ' ἐπ' ἐσχάραν οὐκέτ' ἔχω τίνα μηλοθύταν πορευθῶ.
μόνα δ' ἄν εἰ φῶς τόδ' ἦν ὄμμασιν δεδορκὼς Φοίβου παῖς προλιποῦς' ἦλθ' ἂν ἕδρας σκοτίους Ἅιδα τε πύλας· δμαθέντας γὰρ ἀνίστη πρὶν αὐτὸν εἷλε διόβολον πλῆκτρον πυρὸς κεραυνίου.
ἀλλ' ἥδ' ὀπαδῶν ἐκ δόμων τις ἔρχεται δακρυρροοῦσα· τίνα τύχην ἀκούσομαι; πενθεῖν μέν εἴ τι δεσπόταισι τυγχάνει συγγνωστόν· εἰ δ' ἔτ' ἐστὶν ἔμψυχος γυνὴ εἴτ' οὖν ὄλωλεν εἰδέναι βουλοίμεθ' ἄν.
καὶ ζῶσαν εἰπεῖν καὶ θανοῦσαν ἔστι σοι.
ἐλπὶς μὲν οὐκέτ' ἐστὶ σώιζεσθαι βίον;  πεπρωμένη γὰρ ἡμέρα βιάζεται.
ὦ τλῆμον οἵας οἷος ὢν ἁμαρτάνεις.
οὔπω τόδ' οἶδε δεσπότης πρὶν ἂν πάθηι.
ἴστω νυν εὐκλεής γε κατθανουμένη γυνή τ' ἀρίστη τῶν ὑφ' ἡλίωι μακρῶι.
ἐπεὶ γὰρ ἤισθεθ' ἡμέραν τὴν κυρίαν ἥκουσαν ὕδασι ποταμίοις λευκὸν χρόα ἐλούσατ' ἐκ δ' ἑλοῦσα κεδρίνων δόμων ἐσθῆτα κόσμον τ' εὐπρεπῶς ἠσκήσατο καὶ στᾶσα πρόσθεν Ἑστίας κατηύξατο· Δέσποιν' ἐγὼ γὰρ ἔρχομαι κατὰ χθονός πανύστατόν σε προσπίτνους' αἰτήσομαι τέκν' ὀρφανεῦσαι τἀμά· καὶ τῶι μὲν φίλην σύζευξον ἄλοχον τῆι δὲ γενναῖον πόσιν· μηδ' ὥσπερ αὐτῶν ἡ τεκοῦς' ἀπόλλυμαι θανεῖν ἀώρους παῖδας ἀλλ' εὐδαίμονας ἐν γῆι πατρώιαι τερπνὸν ἐκπλῆσαι βίον.
πάντας δὲ βωμούς οἳ κατ' Ἀδμήτου δόμους προσῆλθε κἀξέστεψε καὶ προσηύξατο πτόρθων ἀποσχίζουσα μυρσίνης φόβην ἄκλαυτος ἀστένακτος οὐδὲ τοὐπιὸν κακὸν μεθίστη χρωτὸς εὐειδῆ φύσιν.
κἄπειτα θάλαμον ἐσπεσοῦσα καὶ λέχος ἐνταῦθα δὴ 'δάκρυσε καὶ λέγει τάδε· Ὦ λέκτρον ἔνθα παρθένει' ἔλυς' ἐγὼ κορεύματ' ἐκ τοῦδ' ἀνδρός οὗ θνήισκω πάρος χαῖρ'· οὐ γὰρ ἐχθαίρω ς'· ἀπώλεσας δέ με μόνον· προδοῦναι γάρ ς' ὀκνοῦσα καὶ πόσιν θνήισκω.
σὲ δ' ἄλλη τις γυνὴ κεκτήσεται σώφρων μὲν οὐκ ἂν μᾶλλον εὐτυχὴς δ' ἴσως.
κυνεῖ δὲ προσπίτνουσα πᾶν δὲ δέμνιον ὀφθαλμοτέγκτωι δεύεται πλημμυρίδι.
ἐπεὶ δὲ πολλῶν δακρύων εἶχεν κόρον στείχει προνωπὴς ἐκπεσοῦσα δεμνίων καὶ πολλὰ θαλάμων ἐξιοῦς' ἐπεστράφη κἄρριψεν αὑτὴν αὖθις ἐς κοίτην πάλιν.
παῖδες δὲ πέπλων μητρὸς ἐξηρτημένοι ἔκλαιον· ἡ δὲ λαμβάνους' ἐς ἀγκάλας ἠσπάζετ' ἄλλοτ' ἄλλον ὡς θανουμένη.
πάντες δ' ἔκλαιον οἰκέται κατὰ στέγας δέσποιναν οἰκτίροντες· ἡ δὲ δεξιὰν προύτειν' ἑκάστωι κοὔτις ἦν οὕτω κακὸς ὃν οὐ προσεῖπε καὶ προσερρήθη πάλιν.
τοιαῦτ' ἐν οἴκοις ἐστὶν Ἀδμήτου κακά.
καὶ κατθανών τἂν ὤιχετ' ἐκφυγὼν δ' ἔχει τοσοῦτον ἄλγος οὔποθ' οὗ λελήσεται.
παρειμένη δέ χειρὸς ἄθλιον βάρος ὅμως δέ καίπερ σμικρόν ἐμπνέους' ἔτι βλέψαι πρὸς αὐγὰς βούλεται τὰς ἡλίου ὡς οὔποτ' αὖθις ἀλλὰ νῦν πανύστατον ἀκτῖνα κύκλον θ' ἡλίου προσόψεται.
ἀλλ' εἶμι καὶ σὴν ἀγγελῶ παρουσίαν· οὐ γάρ τι πάντες εὖ φρονοῦσι κοιράνοις ὥστ' ἐν κακοῖσιν εὐμενεῖς παρεστάναι· σὺ δ' εἶ παλαιὸς δεσπόταις ἐμοῖς φίλος.
ὦναξ Παιάν ἔξευρε μηχανάν τιν' Ἀδμήτωι κακῶν.
πόριζε δὴ πόριζε· καὶ πάρος γὰρ τοῦδ' ἐφεῦρες καὶ νῦν λυτήριος ἐκ θανάτου γενοῦ φόνιον δ' ἀπόπαυσον Ἅιδαν.
παπαῖ                     ὦ παῖ Φέρητος οἷ' ἔπραξας δάμαρτος σᾶς στερείς.
αἰαῖ· ἄξια καὶ σφαγᾶς τάδε καὶ πλέον ἢ βρόχωι δέραν οὐρανίωι πελάσσαι.
τὰν γὰρ οὐ φίλαν ἀλλὰ φιλτάταν γυναῖκα κατθανοῦσαν ἐν ἄματι τῶιδ' ἐπόψηι.
ἰδοὺ ἰδού· ἥδ' ἐκ δόμων δὴ καὶ πόσις πορεύεται.
βόασον ὦ στέναξον ὦ Φεραία χθὼν τὰν ἀρίσταν γυναῖκα μαραινομέναν νόσωι κατὰ γᾶς χθόνιον παρ' Ἅιδαν.
οὔποτε φήσω γάμον εὐφραίνειν πλέον ἢ λυπεῖν τοῖς τε πάροιθεν τεκμαιρόμενος καὶ τάσδε τύχας λεύσσων βασιλέως ὅστις ἀρίστης ἀπλακὼν ἀλόχου τῆσδ' ἀβίωτον τὸν ἔπειτα χρόνον βιοτεύσει.
Ἅλιε καὶ φάος ἁμέρας οὐράνιαί τε δῖναι νεφέλας δρομαίου.
ὁρᾶι σε κἀμέ δύο κακῶς πεπραγότας οὐδὲν θεοὺς δράσαντας ἀνθ' ὅτου θανῆι.
γαῖά τε καὶ μελάθρων στέγαι νυμφίδιοί τε κοῖται πατρίας Ἰωλκοῦ.
ἔπαιρε σαυτήν ὦ τάλαινα μὴ προδῶις· λίσσου δὲ τοὺς κρατοῦντας οἰκτῖραι θεούς.
τάδε τοί με σπερχόμενος ταχύνει.
οἴμοι· πικράν γε τήνδε μοι ναυκληρίαν ἔλεξας.
ὦ δύσδαιμον οἷα πάσχομεν.
ἄγει μ' ἄγει τις ἄγει μέ τις  νεκύων ἐς αὐλάν ὑπ' ὀφρύσι κυαναυγέσι βλέπων πτερωτὸς Ἅιδας.
οἵαν ὁδὸν ἁ δειλαιοτάτα προβαίνω.
οἰκτρὰν φίλοισιν ἐκ δὲ τῶν μάλιστ' ἐμοὶ καὶ παισίν οἷς δὴ πένθος ἐν κοινῶι τόδε.
μέθετε μέθετέ μ' ἤδη· κλίνατ' οὐ σθένω ποσίν.
πλησίον Ἅιδας σκοτία δ' ἐπ' ὄσσοισι νὺξ ἐφέρπει.
τέκνα τέκν' οὐκέτι δὴ οὐκέτι μάτηρ σφῶιν ἔστιν.
χαίροντες ὦ τέκνα τόδε φάος ὁρῶιτον.
οἴμοι· τόδ' ἔπος λυπρὸν ἀκούειν καὶ παντὸς ἐμοὶ θανάτου μεῖζον.
μὴ πρός σε θεῶν τλῆις με προδοῦναι μὴ πρὸς παίδων οὓς ὀρφανιεῖς ἀλλ' ἄνα τόλμα.
σοῦ γὰρ φθιμένης οὐκέτ' ἂν εἴην ἐν σοὶ δ' ἐσμὲν καὶ ζῆν καὶ μή· σὴν γὰρ φιλίαν σεβόμεσθα.
Ἄδμηθ' ὁρᾶις γὰρ τἀμὰ πράγμαθ' ὡς ἔχει λέξαι θέλω σοι πρὶν θανεῖν ἃ βούλομαι.
ἐγώ σε πρεσβεύουσα κἀντὶ τῆς ἐμῆς ψυχῆς καταστήσασα φῶς τόδ' εἰσορᾶν θνήισκω παρόν μοι μὴ θανεῖν ὑπὲρ σέθεν ἀλλ' ἄνδρα τε σχεῖν Θεσσαλῶν ὃν ἤθελον καὶ δῶμα ναίειν ὄλβιον τυραννίδι.
οὐκ ἠθέλησα ζῆν ἀποσπασθεῖσα σοῦ σὺν παισὶν ὀρφανοῖσιν οὐδ' ἐφεισάμην ἥβης ἔχους' ἐν οἷς ἐτερπόμην ἐγώ.
καίτοι ς' ὁ φύσας χἠ τεκοῦσα προύδοσαν καλῶς μὲν αὐτοῖς κατθανεῖν ἧκον βίου καλῶς δὲ σῶσαι παῖδα κεὐκλεῶς θανεῖν.
μόνος γὰρ αὐτοῖς ἦσθα κοὔτις ἐλπὶς ἦν σοῦ κατθανόντος ἄλλα φιτύσειν τέκνα.
κἀγώ τ' ἂν ἔζων καὶ σὺ τὸν λοιπὸν χρόνον κοὐκ ἂν μονωθεὶς σῆς δάμαρτος ἔστενες καὶ παῖδας ὠρφάνευες.
ἀλλὰ ταῦτα μὲν θεῶν τις ἐξέπραξεν ὥσθ' οὕτως ἔχειν.
εἶἑν· σύ νύν μοι τῶνδ' ἀπόμνησαι χάριν· αἰτήσομαι γάρ ς' ἀξίαν μὲν οὔποτε  δίκαια δ' ὡς φήσεις σύ· τούσδε γὰρ φιλεῖς οὐχ ἧσσον ἢ 'γὼ παῖδας εἴπερ εὖ φρονεῖς.
τούτους ἀνάσχου δεσπότας ἐμῶν δόμων καὶ μὴ 'πιγήμηις τοῖσδε μητρυιὰν τέκνοις ἥτις κακίων οὖς' ἐμοῦ γυνὴ φθόνωι τοῖς σοῖσι κἀμοῖς παισὶ χεῖρα προσβαλεῖ.
μὴ δῆτα δράσηις ταῦτά γ' αἰτοῦμαί ς' ἐγώ· ἐχθρὰ γὰρ ἡ 'πιοῦσα μητρυιὰ τέκνοις τοῖς πρόσθ' ἐχίδνης οὐδὲν ἠπιωτέρα.
οὐ γάρ σε μήτηρ οὔτε νυμφεύσει ποτὲ οὔτ' ἐν τόκοισι σοῖσι θαρσυνεῖ τέκνον παροῦς' ἵν' οὐδὲν μητρὸς εὐμενέστερον.
δεῖ γὰρ θανεῖν με· καὶ τόδ' οὐκ ἐς αὔριον οὐδ' ἐς τρίτην μοι μηνὸς ἔρχεται κακόν ἀλλ' αὐτίκ' ἐν τοῖς οὐκέτ' οὖσι λέξομαι.
χαίροντες εὐφραίνοισθε· καὶ σοὶ μέν πόσι γυναῖκ' ἀρίστην ἔστι κομπάσαι λαβεῖν ὑμῖν δέ παῖδες μητρὸς ἐκπεφυκέναι.
θάρσει· πρὸ τούτου γὰρ λέγειν οὐχ ἅζομαι· δράσει τάδ' εἴπερ μὴ φρενῶν ἁμαρτάνει.
ἔσται τάδ' ἔσται μὴ τρέσηις· ἐπεί ς' ἐγὼ καὶ ζῶσαν εἶχον καὶ θανοῦς' ἐμὴ γυνὴ μόνη κεκλήσηι κοὔτις ἀντὶ σοῦ ποτε τόνδ' ἄνδρα νύμφη Θεσσαλὶς προσφθέγξεται.
οὐκ ἔστιν οὕτως οὔτε πατρὸς εὐγενοῦς οὔτ' εἶδος ἄλλως ἐκπρεπεστάτη γυνή.
ἅλις δὲ παίδων· τῶνδ' ὄνησιν εὔχομαι θεοῖς γενέσθαι· σοῦ γὰρ οὐκ ὠνήμεθα.
οἴσω δὲ πένθος οὐκ ἐτήσιον τὸ σὸν ἀλλ' ἔστ' ἂν αἰὼν οὑμὸς ἀντέχηι γύναι στυγῶν μὲν ἥ μ' ἔτικτεν ἐχθαίρων δ' ἐμὸν πατέρα· λόγωι γὰρ ἦσαν οὐκ ἔργωι φίλοι.
σὺ δ' ἀντιδοῦσα τῆς ἐμῆς τὰ φίλτατα ψυχῆς ἔσωσας.
οὐ γάρ ποτ' οὔτ' ἂν βαρβίτου θίγοιμ' ἔτι οὔτ' ἂν φρέν' ἐξάραιμι πρὸς Λίβυν λακεῖν αὐλόν· σὺ γάρ μου τέρψιν ἐξείλου βίου.
σοφῆι δὲ χειρὶ τεκτόνων δέμας τὸ σὸν εἰκασθὲν ἐν λέκτροισιν ἐκταθήσεται ὧι προσπεσοῦμαι καὶ περιπτύσσων χέρας ὄνομα καλῶν σὸν τὴν φίλην ἐν ἀγκάλαις δόξω γυναῖκα καίπερ οὐκ ἔχων ἔχειν· ψυχρὰν μέν οἶμαι τέρψιν ἀλλ' ὅμως βάρος ψυχῆς ἀπαντλοίην ἄν.
ἐν δ' ὀνείρασιν φοιτῶσά μ' εὐφραίνοις ἄν· ἡδὺ γὰρ φίλους κἀν νυκτὶ λεύσσειν ὅντιν' ἂν παρῆι χρόνον.
εἰ δ' Ὀρφέως μοι γλῶσσα καὶ μέλος παρῆν ὥστ' ἢ κόρην Δήμητρος ἢ κείνης πόσιν ὕμνοισι κηλήσαντά ς' ἐξ Ἅιδου λαβεῖν κατῆλθον ἄν καί μ' οὔθ' ὁ Πλούτωνος κύων οὔθ' οὑπὶ κώπηι ψυχοπομπὸς ἂν Χάρων ἔσχ' ἄν πρὶν ἐς φῶς σὸν καταστῆσαι βίον.
ἀλλ' οὖν ἐκεῖσε προσδόκα μ' ὅταν θάνω καὶ δῶμ' ἑτοίμαζ' ὡς συνοικήσουσά μοι.
ἐν ταῖσιν αὐταῖς γάρ μ' ἐπισκήψω κέδροις σοὶ τούσδε θεῖναι πλευρά τ' ἐκτεῖναι πέλας πλευροῖσι τοῖς σοῖς· μηδὲ γὰρ θανών ποτε σοῦ χωρὶς εἴην τῆς μόνης πιστῆς ἐμοί.
καὶ μὴν ἐγώ σοι πένθος ὡς φίλος φίλωι λυπρὸν συνοίσω τῆσδε· καὶ γὰρ ἀξία.
ὦ παῖδες αὐτοὶ δὴ τάδ' εἰσηκούσατε πατρὸς λέγοντος μὴ γαμεῖν ἄλλην ποτὲ γυναῖκ' ἐφ' ὑμῖν μηδ' ἀτιμάσειν ἐμέ.
καὶ νῦν γέ φημι καὶ τελευτήσω τάδε.
ἐπὶ τοῖσδε παῖδας χειρὸς ἐξ ἐμῆς δέχου.
δέχομαι φίλον γε δῶρον ἐκ φίλης χερός.
σύ νυν γενοῦ τοῖσδ' ἀντ' ἐμοῦ μήτηρ τέκνοις.
πολλή μ' ἀνάγκη σοῦ γ' ἀπεστερημένοις.
ὦ τέκν' ὅτε ζῆν χρῆν μ' ἀπέρχομαι κάτω.
ἄγου με σὺν σοί πρὸς θεῶν ἄγου κάτω.
ἀρκοῦμεν ἡμεῖς οἱ προθνήισκοντες σέθεν.
ὦ δαῖμον οἵας συζύγου μ' ἀποστερεῖς.
καὶ μὴν σκοτεινὸν ὄμμα μου βαρύνεται.
ἀπωλόμην ἄρ' εἴ με δὴ λείψεις γύναι.
ὡς οὐκέτ' οὖσαν οὐδὲν ἂν λέγοις ἐμέ.
ὄρθου πρόσωπον μὴ λίπηις παῖδας σέθεν.
οὐ δῆθ' ἑκοῦσά γ'· ἀλλὰ χαίρετ' ὦ τέκνα.
βλέψον πρὸς αὐτούς βλέψον.
οὐδέν εἰμ' ἔτι.
ἀπωλόμην τάλας.
βέβηκεν οὐκέτ' ἔστιν Ἀδμήτου γυνή.
ἰώ μοι τύχας.
μαῖα δὴ κάτω βέβακεν οὐκέτ' ἔστιν ὦ πάτερ ὑφ' ἁλίωι προλιποῦσα δ' ἐμὸν βίον ὠρφάνισεν τλάμων.
ἴδε γὰρ ἴδε βλέφαρον καὶ παρατόνους χέρας.
ὑπάκουσον ἄκουσον ὦ μᾶτερ ἀντιάζω.
ἐγώ ς' ἐγώ μᾶτερ καλοῦμαι ὁ σὸς ποτὶ σοῖσι πίτνων στόμασιν νεοσσός.
τὴν οὐ κλύουσαν οὐδ' ὁρῶσαν· ὥστ' ἐγὼ καὶ σφὼ βαρείαι συμφορᾶι πεπλήγμεθα.
νέος ἐγώ πάτερ λείπομαι φίλας μονόστολός τε ματρός· ὦ σχέτλια δὴ παθὼν ἐγὼ ἔργ' ἃ σὺ σύγκασί μοι συνέτλας κούρα.
ὦ πάτερ ἀνόνατ' ἀνόνατ' ἐνύμφευσας οὐδὲ γήρως ἔβας τέλος σὺν τᾶιδ'· ἔφθιτο γὰρ πάρος· οἰχομένας δὲ σοῦ μᾶτερ ὄλωλεν οἶκος.
Ἄδμητ' ἀνάγκη τάσδε συμφορὰς φέρειν· οὐ γάρ τι πρῶτος οὐδὲ λοίσθιος βροτῶν γυναικὸς ἐσθλῆς ἤμπλακες· γίγνωσκε δὲ ὡς πᾶσιν ἡμῖν κατθανεῖν ὀφείλεται.
ἐπίσταμαί τοι κοὐκ ἄφνω κακὸν τόδε προσέπτατ'· εἰδὼς δ' αὔτ' ἐτειρόμην πάλαι.
ἀλλ' ἐκφορὰν γὰρ τοῦδε θήσομαι νεκροῦ πάρεστε καὶ μένοντες ἀντηχήσατε παιᾶνα τῶι κάτωθεν ἄσπονδον θεῶι.
πᾶσιν δὲ Θεσσαλοῖσιν ὧν ἐγὼ κρατῶ πένθους γυναικὸς τῆσδε κοινοῦσθαι λέγω κουρᾶι ξυρήκει καὶ μελαμπέπλωι στολῆι· τέθριππά θ' οἳ ζεύγνυσθε καὶ μονάμπυκας πώλους σιδήρωι τέμνετ' αὐχένων φόβην.
αὐλῶν δὲ μὴ κατ' ἄστυ μὴ λύρας κτύπος ἔστω σελήνας δώδεκ' ἐκπληρουμένας.
οὐ γάρ τιν' ἄλλον φίλτερον θάψω νεκρὸν τοῦδ' οὐδ' ἀμείνον' εἰς ἔμ'· ἀξία δέ μοι τιμῆς ἐπεὶ τέθνηκεν ἀντ' ἐμοῦ μόνη.
ὦ Πελίου θύγατερ χαίρουσά μοι εἰν Ἀίδα δόμοισιν τὸν ἀνάλιον οἶκον οἰκετεύοις.
ἴστω δ' Ἀίδας ὁ μελαγχαίτας θεὸς ὅς τ' ἐπὶ κώπαι πηδαλίωι τε γέρων νεκροπομπὸς ἵζει πολὺ δὴ πολὺ δὴ γυναῖκ' ἀρίσταν λίμναν Ἀχεροντίαν πορεύσας ἐλάται δικώπωι.
πολλά σε μουσοπόλοι μέλψουσι καθ' ἑπτάτονόν τ' ὀρείαν χέλυν ἔν τ' ἀλύροις κλέοντες ὕμνοις Σπάρται κυκλὰς ἁνίκα Καρνείου περινίσεται ὥρα μηνός ἀειρομένας παννύχου σελάνας λιπαραῖσί τ' ἐν ὀλβίαις Ἀθάναις.
τοίαν ἔλιπες θανοῦσα μολπὰν μελέων ἀοιδοῖς.
εἴθ' ἐπ' ἐμοὶ μὲν εἴη δυναίμαν δέ σε πέμψαι φάος ἐξ Ἀίδα τεράμνων καὶ Κωκυτοῖο ῥεέθρων ποταμίαι νερτέραι τε κώπαι.
σὺ γάρ ὦ μόνα ὦ φίλα γυναικῶν σὺ τὸν αὑτᾶς ἔτλας ἔτλας πόσιν ἀντὶ σᾶς ἀμεῖψαι ψυχᾶς ἐξ Ἅιδα.
κούφα σοι χθὼν ἐπάνωθε πέσοι γύναι.
εἰ δέ τι καινὸν ἕλοιτο πόσις λέχος ἦ μάλ' ἂν ἔμοιγ' ἂν εἴη στυγηθεὶς τέκνοις τε τοῖς σοῖς.
ματέρος οὐ θελούσας πρὸ παιδὸς χθονὶ κρύψαι δέμας οὐδὲ πατρὸς γεραιοῦ                            ὃν ἔτεκον δ' οὐκ ἔτλαν ῥύεσθαι σχετλίω πολιὰν ἔχοντε χαίταν.
σὺ δ' ἐν ἥβαι νέαι νέου προθανοῦσα φωτὸς οἴχηι.
τοιαύτας εἴη μοι κῦρσαι συνδυάδος φιλίας ἀλόχου· τὸ γὰρ ἐν βιότωι σπάνιον μέρος· ἦ γὰρ ἂν ἔμοιγ' ἄλυπος δι' αἰῶνος ἂν ξυνείη.
ἀλλ' εἰπὲ χρεία τίς σε Θεσσαλῶν χθόνα πέμπει Φεραῖον ἄστυ προσβῆναι τόδε.
Τιρυνθίωι πράσσω τιν' Εὐρυσθεῖ πόνον.
πῶς οὖν δυνήσηι; μῶν ἄπειρος εἶ ξένου;  ἄπειρος· οὔπω Βιστόνων ἦλθον χθόνα.
οὐκ ἔστιν ἵππων δεσπόσαι ς' ἄνευ μάχης.
ἀλλ' οὐδ' ἀπειπεῖν μὴν πόνους οἷόν τ' ἐμοί.
κτανὼν ἄρ' ἥξεις ἢ θανὼν αὐτοῦ μενεῖς.
οὐ τόνδ' ἀγῶνα πρῶτον ἂν δράμοιμ' ἐγώ.
οὐκ εὐμαρὲς χαλινὸν ἐμβαλεῖν γνάθοις.
εἰ μή γε πῦρ πνέουσι μυκτήρων ἄπο.
ἀλλ' ἄνδρας ἀρταμοῦσι λαιψηραῖς γνάθοις.
θηρῶν ὀρείων χόρτον οὐχ ἵππων λέγεις.
φάτνας ἴδοις ἂν αἵμασιν πεφυρμένας.
καὶ τόνδε τοὐμοῦ δαίμονος πόνον λέγεις  εἰ χρή με παισὶν οἷς Ἄρης ἐγείνατο μάχην συνάψαι πρῶτα μὲν Λυκάονι αὖθις δὲ Κύκνωι τόνδε δ' ἔρχομαι τρίτον ἀγῶνα πώλοις δεσπότηι τε συμβαλῶν.
ἀλλ' οὔτις ἔστιν ὃς τὸν Ἀλκμήνης γόνον τρέσαντα χεῖρα πολεμίαν ποτ' ὄψεται.
καὶ μὴν ὅδ' αὐτὸς τῆσδε κοίρανος χθονὸς Ἄδμητος ἔξω δωμάτων πορεύεται.
χαῖρ' ὦ Διὸς παῖ Περσέως τ' ἀφ' αἵματος.
Ἄδμητε καὶ σὺ χαῖρε Θεσσαλῶν ἄναξ.
θέλοιμ' ἄν· εὔνουν δ' ὄντα ς' ἐξεπίσταμαι.
ἀπ' οὖν τέκνων σῶν πημονὴν εἴργοι θεός.
ζῶσιν κατ' οἴκους παῖδες οὓς ἔφυς' ἐγώ.
πατήρ γε μὴν ὡραῖος εἴπερ οἴχεται.
κἀκεῖνος ἔστι χἠ τεκοῦσά μ' Ἡράκλεις.
πότερα θανούσης εἶπας ἢ ζώσης ἔτι;  ἔστιν τε κοὐκέτ' ἔστιν ἀλγύνει δέ με.
οὐδέν τι μᾶλλον οἶδ'· ἄσημα γὰρ λέγεις.
πῶς οὖν ἔτ' ἔστιν εἴπερ ἤινεσεν τάδε;  ἆ μὴ πρόκλαι' ἄκοιτιν ἐς τότ' ἀμβαλοῦ.
τέθνηχ' ὁ μέλλων κἀνθάδ' ὢν οὐκ ἔστ' ἔτι.
χωρὶς τό τ' εἶναι καὶ τὸ μὴ νομίζεται.
σὺ τῆιδε κρίνεις Ἡράκλεις κείνηι δ' ἐγώ.
ὀθνεῖος ἢ σοὶ συγγενὴς γεγῶσά τις;  ὀθνεῖος ἄλλως δ' ἦν ἀναγκαία δόμοις.
εἴθ' ηὕρομέν ς' Ἄδμητε μὴ λυπούμενον.
οὐκ ἔστιν ὦναξ· μὴ τοσόνδ' ἔλθοι κακόν.
λυπουμένοις ὀχληρός εἰ μόλοι ξένος.
τεθνᾶσιν οἱ θανόντες· ἀλλ' ἴθ' ἐς δόμους.
αἰσχρόν γε παρὰ κλαίουσι θοινᾶσθαι ξένους.
χωρὶς ξενῶνές εἰσιν οἷ ς' ἐσάξομεν.
μέθες με καί σοι μυρίαν ἕξω χάριν.
οὐκ ἔστιν ἄλλου ς' ἀνδρὸς ἑστίαν μολεῖν.
ἡγοῦ σὺ τῶιδε δωμάτων ἐξωπίους ξενῶνας οἴξας τοῖς τ' ἐφεστῶσιν φράσον σίτων παρεῖναι πλῆθος εὖ δὲ κλήισατε θύρας μεταύλους· οὐ πρέπει θοινωμένους κλύειν στεναγμῶν οὐδὲ λυπεῖσθαι ξένους.
καὶ πρὸς κακοῖσιν ἄλλο τοῦτ' ἂν ἦν κακόν δόμους καλεῖσθαι τοὺς ἐμοὺς ἐχθροξένους.
αὐτὸς δ' ἀρίστου τοῦδε τυγχάνω ξένου ὅταν ποτ' Ἄργους διψίαν ἔλθω χθόνα.
καὶ τῶι μέν οἶμαι δρῶν τάδ' οὐ φρονεῖν δοκῶ οὐδ' αἰνέσει με· τἀμὰ δ' οὐκ ἐπίσταται μέλαθρ' ἀπωθεῖν οὐδ' ἀτιμάζειν ξένους.
ὦ πολύξεινος καὶ ἐλευθέρου ἀνδρὸς ἀεί ποτ' οἶκος σέ τοι καὶ ὁ Πύθιος εὐλύρας Ἀπόλλων ἠξίωσε ναίειν ἔτλα δὲ σοῖσι μηλονόμας ἐν νομοῖς γενέσθαι δοχμιᾶν διὰ κλειτύων βοσκήμασι σοῖσι συρίζων ποιμνίτας ὑμεναίους.
σὺν δ' ἐποιμαίνοντο χαρᾶι μελέων βαλιαί τε λύγκες ἔβα δὲ λιποῦς' Ὄθρυος νάπαν λεόντων ἁ δαφοινὸς ἴλα· χόρευσε δ' ἀμφὶ σὰν κιθάραν Φοῖβε ποικιλόθριξ νεβρὸς ὑψικόμων πέραν βαίνους' ἐλατᾶν σφυρῶι κούφωι χαίρους' εὔφρονι μολπᾶι.
τοιγὰρ πολυμηλοτάταν ἑστίαν οἰκεῖ παρὰ καλλίναον Βοιβίαν λίμναν.
ἀρότοις δὲ γυᾶν καὶ πεδίων δαπέδοις ὅρον ἀμφὶ μὲν ἀελίου κνεφαίαν ἱππόστασιν αἰθέρα τὰν Μολοσσῶν        τίθεται πόντιον δ' Αἰγαῖον ἐπ' ἀκτὰν ἀλίμενον Πηλίου κρατύνει.
καὶ νῦν δόμον ἀμπετάσας δέξατο ξεῖνον νοτερῶι βλεφάρωι τᾶς φίλας κλαίων ἀλόχου νέκυν ἐν δώμασιν ἀρτιθανῆ· τὸ γὰρ εὐγενὲς ἐκφέρεται πρὸς αἰδῶ.
ἐν τοῖς ἀγαθοῖσι δὲ πάντ' ἔνεστιν· σοφίας ἄγαμαι.
πρὸς δ' ἐμᾶι ψυχᾶι θράσος ἧσται θεοσεβῆ φῶτα κεδνὰ πράξειν.
ἀνδρῶν Φεραίων εὐμενὴς παρουσία νέκυν μὲν ἤδη πάντ' ἔχοντα πρόσπολοι φέρουσιν ἄρδην πρὸς τάφον τε καὶ πυράν· ὑμεῖς δὲ τὴν θανοῦσαν ὡς νομίζεται προσείπατ' ἐξιοῦσαν ὑστάτην ὁδόν.
καὶ μὴν ὁρῶ σὸν πατέρα γηραιῶι ποδὶ στείχοντ' ὀπαδούς τ' ἐν χεροῖν δάμαρτι σῆι κόσμον φέροντας νερτέρων ἀγάλματα.
ἥκω κακοῖσι σοῖσι συγκάμνων τέκνον· ἐσθλῆς γάρ οὐδεὶς ἀντερεῖ καὶ σώφρονος γυναικὸς ἡμάρτηκας.
ἀλλὰ ταῦτα μὲν φέρειν ἀνάγκη καίπερ ὄντα δύσφορα.
δέχου δὲ κόσμον τόνδε καὶ κατὰ χθονὸς ἴτω.
τὸ ταύτης σῶμα τιμᾶσθαι χρεών ἥτις γε τῆς σῆς προύθανε ψυχῆς τέκνον καί μ' οὐκ ἄπαιδ' ἔθηκεν οὐδ' εἴασε σοῦ στερέντα γήραι πενθίμωι καταφθίνειν πάσαις δ' ἔθηκεν εὐκλεέστερον βίον γυναιξίν ἔργον τλᾶσα γενναῖον τόδε.
ὦ τόνδε μὲν σώσας' ἀναστήσασα δὲ ἡμᾶς πίτνοντας χαῖρε κἀν Ἅιδου δόμοις εὖ σοι γένοιτο.
φημὶ τοιούτους γάμους λύειν βροτοῖσιν ἢ γαμεῖν οὐκ ἄξιον.
οὔτ' ἦλθες ἐς τόνδ' ἐξ ἐμοῦ κληθεὶς τάφον οὔτ' ἐν φίλοισι σὴν παρουσίαν λέγω.
κόσμον δὲ τὸν σὸν οὔποθ' ἥδ' ἐνδύσεται· οὐ γάρ τι τῶν σῶν ἐνδεὴς ταφήσεται.
ἔδειξας εἰς ἔλεγχον ἐξελθὼν ὃς εἶ καί μ' οὐ νομίζω παῖδα σὸν πεφυκέναι.
ἦ τἄρα πάντων διαπρέπεις ἀψυχίαι ὃς τηλικόσδ' ὢν κἀπὶ τέρμ' ἥκων βίου οὐκ ἠθέλησας οὐδ' ἐτόλμησας θανεῖν τοῦ σοῦ πρὸ παιδός ἀλλὰ τήνδ' εἰάσατε γυναῖκ' ὀθνείαν ἣν ἐγὼ καὶ μητέρα καὶ πατέρ' ἂν ἐνδίκως ἂν ἡγοίμην μόνην.
καίτοι καλόν γ' ἂν τόνδ' ἀγῶν' ἠγωνίσω τοῦ σοῦ πρὸ παιδὸς κατθανών βραχὺς δέ σοι πάντως ὁ λοιπὸς ἦν βιώσιμος χρόνος.
κἀγώ τ' ἂν ἔζων χἤδε τὸν λοιπὸν χρόνον κοὐκ ἂν μονωθεὶς ἔστενον κακοῖς ἐμοῖς.
καὶ μὴν ὅς' ἄνδρα χρὴ παθεῖν εὐδαίμονα πέπονθας· ἥβησας μὲν ἐν τυραννίδι παῖς δ' ἦν ἐγώ σοι τῶνδε διάδοχος δόμων ὥστ' οὐκ ἄτεκνος κατθανὼν ἄλλοις δόμον λείψειν ἔμελλες ὀρφανὸν διαρπάσαι.
οὐ μὴν ἐρεῖς γέ μ' ὡς ἀτιμάζοντα σὸν γῆρας θανεῖν προύδωκας ὅστις αἰδόφρων πρὸς ς' ἦ μάλιστα· κἀντὶ τῶνδέ μοι χάριν τοιάνδε καὶ σὺ χἠ τεκοῦς' ἠλλαξάτην.
τοιγὰρ φυτεύων παῖδας οὐκέτ' ἂν φθάνοις οἳ γηροβοσκήσουσι καὶ θανόντα σε περιστελοῦσι καὶ προθήσονται νεκρόν.
οὐ γάρ ς' ἔγωγε τῆιδ' ἐμῆι θάψω χερί· τέθνηκα γὰρ δὴ τοὐπὶ ς'.
εἰ δ' ἄλλου τυχὼν σωτῆρος αὐγὰς εἰσορῶ κείνου λέγω καὶ παῖδά μ' εἶναι καὶ φίλον γηροτρόφον.
μάτην ἄρ' οἱ γέροντες εὔχονται θανεῖν γῆρας ψέγοντες καὶ μακρὸν χρόνον βίου· ἢν δ' ἐγγὺς ἔλθηι θάνατος οὐδεὶς βούλεται θνήισκειν τὸ γῆρας δ' οὐκέτ' ἔστ' αὐτοῖς βαρύ.
παύσασθ' ἅλις γὰρ ἡ παροῦσα συμφορά· ὦ παῖ πατρὸς δὲ μὴ παροξύνηις φρένας.
ἐγὼ δέ ς' οἴκων δεσπότην ἐγεινάμην κἄθρεψ' ὀφείλω δ' οὐχ ὑπερθνήισκειν σέθεν· οὐ γὰρ πατρῶιον τόνδ' ἐδεξάμην νόμον παίδων προθνήισκειν πατέρας οὐδ' Ἑλληνικόν.
σαυτῶι γὰρ εἴτε δυστυχὴς εἴτ' εὐτυχὴς ἔφυς· ἃ δ' ἡμῶν χρῆν σε τυγχάνειν ἔχεις.
πολλῶν μὲν ἄρχεις πολυπλέθρους δέ σοι γύας λείψω· πατρὸς γὰρ ταὔτ' ἐδεξάμην πάρα.
χαίρεις ὁρῶν φῶς· πατέρα δ' οὐ χαίρειν δοκεῖς; ἦ μὴν πολύν γε τὸν κάτω λογίζομαι χρόνον τὸ δὲ ζῆν σμικρὸν ἀλλ' ὅμως γλυκύ.
πλείω λέλεκται νῦν τε καὶ τὸ πρὶν κακά· παῦσαι δέ πρέσβυ παῖδα σὸν κακορροθῶν.
λέγ' ὡς ἐμοῦ λέξαντος· εἰ δ' ἀλγεῖς κλύων τἀληθές οὐ χρῆν ς' εἰς ἔμ' ἐξαμαρτάνειν.
σοῦ δ' ἂν προθνήισκων μᾶλλον ἐξημάρτανον.
καὶ μὴν Διός γε μείζονα ζώηις χρόνον.
ἀλλ' οὐ σὺ νεκρὸν ἀντὶ σοῦ τόνδ' ἐκφέρεις;  σημεῖα τῆς σῆς γ' ὦ κάκιστ' ἀψυχίας.
οὔτοι πρὸς ἡμῶν γ' ὤλετ'· οὐκ ἐρεῖς τόδε.
φεῦ· εἴθ' ἀνδρὸς ἔλθοις τοῦδέ γ' ἐς χρείαν ποτέ.
μνήστευε πολλάς ὡς θάνωσι πλείονες.
σοὶ τοῦτ' ὄνειδος· οὐ γὰρ ἤθελες θανεῖν.
φίλον τὸ φέγγος τοῦτο τοῦ θεοῦ φίλον.
κακὸν τὸ λῆμα κοὐκ ἐν ἀνδράσιν τὸ σόν.
οὐκ ἐγγελᾶις γέροντα βαστάζων νεκρόν.
θανῆι γε μέντοι δυσκλεής ὅταν θάνηις.
κακῶς ἀκούειν οὐ μέλει θανόντι μοι.
φεῦ φεῦ· τὸ γῆρας ὡς ἀναιδείας πλέων.
ἥδ' οὐκ ἀναιδής· τήνδ' ἐφηῦρες ἄφρονα.
ἄπελθε κἀμὲ τόνδ' ἔα θάψαι νεκρόν.
ἄπειμι· θάψεις δ' αὐτὸς ὢν αὐτῆς φονεύς δίκας δὲ δώσεις σοῖσι κηδεσταῖς ἔτι· ἦ τἄρ' Ἄκαστος οὐκέτ' ἔστ' ἐν ἀνδράσιν εἰ μή ς' ἀδελφῆς αἷμα τιμωρήσεται.
ἔρρων νυν αὐτὸς χἠ ξυνοικήσασά σοι ἄπαιδε παιδὸς ὄντος ὥσπερ ἄξιοι γηράσκετ'· οὐ γὰρ τῶιδ' ἔτ' ἐς ταὐτὸν στέγος νεῖσθ'· εἰ δ' ἀπειπεῖν χρῆν με κηρύκων ὕπο τὴν σὴν πατρώιαν ἑστίαν ἀπεῖπον ἄν.
ἡμεῖς δέ τοὐν ποσὶν γὰρ οἰστέον κακόν.
στείχωμεν ὡς ἂν ἐν πυρᾶι θῶμεν νεκρόν.
ἰὼ ἰώ.
σχετλία τόλμης ὦ γενναία καὶ μέγ' ἀρίστη χαῖρε· πρόφρων σε χθόνιός θ' Ἑρμῆς Ἅιδης τε δέχοιτ'.
εἰ δέ τι κἀκεῖ πλέον ἔστ' ἀγαθοῖς τούτων μετέχους' Ἅιδου νύμφηι παρεδρεύοις.
πολλοὺς μὲν ἤδη κἀπὸ παντοίας χθονὸς ξένους μολόντας οἶδ' ἐς Ἀδμήτου δόμους οἷς δεῖπνα προύθηκ'· ἀλλὰ τοῦδ' οὔπω ξένου κακίον' ἐς τήνδ' ἑστίαν ἐδεξάμην.
ὃς πρῶτα μὲν πενθοῦντα δεσπότην ὁρῶν ἐσῆλθε κἀτόλμης' ἀμείψασθαι πύλας.
ἔπειτα δ' οὔτι σωφρόνως ἐδέξατο τὰ προστυχόντα ξένια συμφορὰν μαθών ἀλλ' εἴ τι μὴ φέροιμεν ὤτρυνεν φέρειν.
ποτῆρα δ' ἐν χείρεσσι κίσσινον λαβὼν πίνει μελαίνης μητρὸς εὔζωρον μέθυ ἕως ἐθέρμην' αὐτὸν ἀμφιβᾶσα φλὸξ οἴνου.
στέφει δὲ κρᾶτα μυρσίνης κλάδοις ἄμους' ὑλακτῶν· δισσὰ δ' ἦν μέλη κλύειν· ὁ μὲν γὰρ ἦιδε τῶν ἐν Ἀδμήτου κακῶν οὐδὲν προτιμῶν οἰκέται δ' ἐκλαίομεν δέσποιναν ὄμμα δ' οὐκ ἐδείκνυμεν ξένωι τέγγοντες· Ἄδμητος γὰρ ὧδ' ἐφίετο.
καὶ νῦν ἐγὼ μὲν ἐν δόμοισιν ἑστιῶ ξένον πανοῦργον κλῶπα καὶ ληιστήν τινα ἡ δ' ἐκ δόμων βέβηκεν οὐδ' ἐφεσπόμην οὐδ' ἐξέτεινα χεῖρ' ἀποιμώζων ἐμὴν δέσποιναν ἣ 'μοὶ πᾶσί τ' οἰκέταισιν ἦν μήτηρ· κακῶν γὰρ μυρίων ἐρρύετο ὀργὰς μαλάσσους' ἀνδρός.
σὺ δ' ἄνδρ' ἑταῖρον δεσπότου παρόνθ' ὁρῶν στυγνῶι προσώπωι καὶ συνωφρυωμένωι δέχηι θυραίου πήματος σπουδὴν ἔχων.
δεῦρ' ἔλθ' ὅπως ἂν καὶ σοφώτερος γένηι.
βροτοῖς ἅπασι κατθανεῖν ὀφείλεται κοὐκ ἔστι θνητῶν ὅστις ἐξεπίσταται τὴν αὔριον μέλλουσαν εἰ βιώσεται· τὸ τῆς τύχης γὰρ ἀφανὲς οἷ προβήσεται κἄστ' οὐ διδακτὸν οὐδ' ἁλίσκεται τέχνηι.
ταῦτ' οὖν ἀκούσας καὶ μαθὼν ἐμοῦ πάρα εὔφραινε σαυτόν πῖνε τὸν καθ' ἡμέραν βίον λογίζου σόν τὰ δ' ἄλλα τῆς τύχης.
τίμα δὲ καὶ τὴν πλεῖστον ἡδίστην θεῶν Κύπριν βροτοῖσιν· εὐμενὴς γὰρ ἡ θεός.
τὰ δ' ἄλλ' ἔασον πάντα καὶ πιθοῦ λόγοις ἐμοῖσιν εἴπερ ὀρθά σοι δοκῶ λέγειν.
οἶμαι μέν.
ὄντας δὲ θνητοὺς θνητὰ καὶ φρονεῖν χρεών· ὡς τοῖς γε σεμνοῖς καὶ συνωφρυωμένοις ἅπασίν ἐστιν ὥς γ' ἐμοὶ χρῆσθαι κριτῆι οὐ βίος ἀληθῶς ὁ βίος ἀλλὰ συμφορά.
ἐπιστάμεσθα ταῦτα· νῦν δὲ πράσσομεν οὐχ οἷα κώμου καὶ γέλωτος ἄξια.
γυνὴ θυραῖος ἡ θανοῦσα· μὴ λίαν πένθει· δόμων γὰρ ζῶσι τῶνδε δεσπόται.
ἄγαν ἐκεῖνός ἐστ' ἄγαν φιλόξενος.
μῶν ξυμφοράν τιν' οὖσαν οὐκ ἔφραζέ μοι;  χαίρων ἴθ'· ἡμῖν δεσποτῶν μέλει κακά.
ὅδ' οὐ θυραίων πημάτων ἄρχει λόγος.
οὐ γάρ τι κωμάζοντ' ἂν ἠχθόμην ς' ὁρῶν.
πένθος γὰρ ἡμῖν ἐστι· καὶ κουρὰν βλέπεις μελαμπέπλους στολμούς τε.
τί φήις; ἔπειτα δῆτά μ' ἐξενίζετε;  ἠιδεῖτο γάρ σε τῶνδ' ἀπώσασθαι δόμων.
ὦ σχέτλι' οἵας ἤμπλακες ξυναόρου.
ἀπωλόμεσθα πάντες οὐ κείνη μόνη.
ἀλλ' ἠισθόμην μὲν ὄμμ' ἰδὼν δακρυρροοῦν κουράν τε καὶ πρόσωπον· ἀλλ' ἔπειθέ με λέγων θυραῖον κῆδος ἐς τάφον φέρειν.
βίαι δὲ θυμοῦ τάσδ' ὑπερβαλὼν πύλας ἔπινον ἀνδρὸς ἐν φιλοξένου δόμοις πράσσοντος οὕτω.
ποῦ καί σφε θάπτει; ποῖ νιν εὑρήσω μολών;  ὀρθὴν παρ' οἶμον ἣ 'πὶ Λαρίσαν φέρει τύμβον κατόψηι ξεστὸν ἐκ προαστίου.
ὦ πολλὰ τλᾶσα καρδία καὶ χεὶρ ἐμή νῦν δεῖξον οἷον παῖδά ς' ἡ Τιρυνθία ἐγείνατ' Ἠλεκτρύωνος Ἀλκμήνη Διί.
δεῖ γάρ με σῶσαι τὴν θανοῦσαν ἀρτίως γυναῖκα κἀς τόνδ' αὖθις ἱδρῦσαι δόμον Ἄλκηστιν Ἀδμήτωι θ' ὑπουργῆσαι χάριν.
ἐλθὼν δ' ἄνακτα τὸν μελάμπτερον νεκρῶν Θάνατον φυλάξω καί νιν εὑρήσειν δοκῶ πίνοντα τύμβου πλησίον προσφαγμάτων.
κἄνπερ λοχαίας αὐτὸν ἐξ ἕδρας συθεὶς μάρψω κύκλον γε περιβαλὼν χεροῖν ἐμαῖν οὐκ ἔστιν ὅστις αὐτὸν ἐξαιρήσεται μογοῦντα πλευρά πρὶν γυναῖκ' ἐμοὶ μεθῆι.
ἢν δ' οὖν ἁμάρτω τῆσδ' ἄγρας καὶ μὴ μόληι πρὸς αἱματηρὸν πελανόν εἶμι τῶν κάτω Κόρης ἄνακτός τ' εἰς ἀνηλίους δόμους αἰτήσομαί τε καὶ πέποιθ' ἄξειν ἄνω Ἄλκηστιν ὥστε χερσὶν ἐνθεῖναι ξένου ὅς μ' ἐς δόμους ἐδέξατ' οὐδ' ἀπήλασεν καίπερ βαρείαι συμφορᾶι πεπληγμένος ἔκρυπτε δ' ὢν γενναῖος αἰδεσθεὶς ἐμέ.
ἰώ στυγναὶ πρόσοδοι στυγναὶ δ' ὄψεις χήρων μελάθρων.
ἰώ μοί μοι αἰαῖ αἰαῖ.
ζηλῶ φθιμένους κείνων ἔραμαι κεῖν' ἐπιθυμῶ δώματα ναίειν.
οὔτε γὰρ αὐγὰς χαίρω προσορῶν οὔτ' ἐπὶ γαίας πόδα πεζεύων· τοῖον ὅμηρόν μ' ἀποσυλήσας Ἅιδηι Θάνατος παρέδωκεν.
πρόβα πρόβα βᾶθι κεῦθος οἴκων.
πέπονθας ἄξι' αἰαγμάτων.
ἒ ἔ.
δι' ὀδύνας ἔβας σάφ' οἶδα.
φεῦ φεῦ.
τὸ μήποτ' εἰσιδεῖν φιλίας ἀλόχου πρόσωπόν ς' ἔσαντα λυπρόν.
ζηλῶ δ' ἀγάμους ἀτέκνους τε βροτῶν· μία γὰρ ψυχή τῆς ὑπεραλγεῖν μέτριον ἄχθος.
παίδων δὲ νόσους καὶ νυμφιδίους εὐνὰς θανάτοις κεραϊζομένας οὐ τλητὸν ὁρᾶν ἐξὸν ἀτέκνους ἀγάμους τ' εἶναι διὰ παντός.
τύχα τύχα δυσπάλαιστος ἥκει.
πέρας δέ γ' οὐδὲν ἀλγέων τίθης.
ἒ ἔ.
γυναῖκα· συμφορὰ δ' ἑτέρους ἑτέρα πιέζει φανεῖσα θνατῶν.
ὦ μακρὰ πένθη λῦπαί τε φίλων τῶν ὑπὸ γαίας.
ἐμοί τις ἦν ἐν γένει ὧι κόρος ἀξιόθρηνος ὤλετ' ἐν δόμοισιν μονόπαις· ἀλλ' ἔμπας ἔφερε κακὸν ἅλις ἄτεκνος ὤν πολιὰς ἐπὶ χαίτας ἤδη προπετὴς ὢν βιότου τε πόρσω.
πολὺ γὰρ τὸ μέσον· τότε μὲν πεύκαις σὺν Πηλιάσιν σύν θ' ὑμεναίοις ἔστειχον ἔσω φιλίας ἀλόχου χέρα βαστάζων πολυάχητος δ' εἵπετο κῶμος τήν τε θανοῦσαν κἄμ' ὀλβίζων ὡς εὐπατρίδαι κἀπ' ἀμφοτέρων ὄντες ἀριστέων σύζυγες εἶμεν· νῦν δ' ὑμεναίων γόος ἀντίπαλος λευκῶν τε πέπλων μέλανες στολμοὶ πέμπουσί μ' ἔσω λέκτρων κοίτας ἐς ἐρήμους.
παρ' εὐτυχῆ σοι πότμον ἦλθεν ἀπειροκάκωι τόδ' ἄλγος· ἀλλ' ἔσωσας βίοτον καὶ ψυχάν.
φίλοι γυναικὸς δαίμον' εὐτυχέστερον τοὐμοῦ νομίζω καίπερ οὐ δοκοῦνθ' ὅμως.
τῆς μὲν γὰρ οὐδὲν ἄλγος ἅψεταί ποτε πολλῶν δὲ μόχθων εὐκλεὴς ἐπαύσατο.
ἐγὼ δ' ὃν οὐ χρῆν ζῆν παρεὶς τὸ μόρσιμον λυπρὸν διάξω βίοτον· ἄρτι μανθάνω.
τὰ μὲν κατ' οἴκους τοιάδ'· ἔξωθεν δέ με γάμοι τ' ἐλῶσι Θεσσαλῶν καὶ ξύλλογοι γυναικοπληθεῖς· οὐ γὰρ ἐξανέξομαι λεύσσων δάμαρτος τῆς ἐμῆς ὁμήλικας.
τοιάνδε πρὸς κακοῖσι κληδόνα ἕξω.
μόνας δ' οὔτ' ἐπὶ βωμοὺς ἐλθεῖν οὔτε βρέτας θεᾶς ἔστιν οὐ σφαγίων κλύει.
μή μοι πότνια μείζων ἔλθοις ἢ τὸ πρὶν ἐν βίωι.
καὶ γὰρ Ζεὺς ὅτι νεύσηι σὺν σοὶ τοῦτο τελευτᾶι.
καὶ τὸν ἐν Χαλύβοις δαμάζεις σὺ βίαι σίδαρον οὐδέ τις ἀποτόμου λήματός ἐστιν αἰδώς.
καί ς' ἐν ἀφύκτοισι χερῶν εἷλε θεὰ δεσμοῖς.
τόλμα δ'· οὐ γὰρ ἀνάξεις ποτ' ἔνερθεν κλαίων τοὺς φθιμένους ἄνω.
καὶ θεῶν σκότιοι φθίνουσι παῖδες ἐν θανάτωι.
φίλα μὲν ὅτ' ἦν μεθ' ἡμῶν φίλα δὲ θανοῦς' ἔτ' ἔσται γενναιοτάταν δὲ πασᾶν ἐζεύξω κλισίαις ἄκοιτιν.
μηδὲ νεκρῶν ὡς φθιμένων χῶμα νομιζέσθω τύμβος σᾶς ἀλόχου θεοῖσι δ' ὁμοίως τιμάσθω σέβας ἐμπόρων.
καί τις δοχμίαν κέλευθον ἐμβαίνων τόδ' ἐρεῖ· Αὕτα ποτὲ προύθαν' ἀνδρός νῦν δ' ἔστι μάκαιρα δαίμων· χαῖρ' ὦ πότνι' εὖ δὲ δοίης.
τοῖαί νιν προσεροῦσι φῆμαι.
καὶ μὴν ὅδ' ὡς ἔοικεν Ἀλκμήνης γόνος Ἄδμητε πρὸς σὴν ἑστίαν πορεύεται.
φίλον πρὸς ἄνδρα χρὴ λέγειν ἐλευθέρως Ἄδμητε μομφὰς δ' οὐχ ὑπὸ σπλάγχνοις ἔχειν σιγῶντ'.
ἐγὼ δὲ σοῖς κακοῖσιν ἠξίουν ἐγγὺς παρεστὼς ἐξετάζεσθαι φίλος· σὺ δ' οὐκ ἔφραζες σῆς προκείμενον νέκυν γυναικός ἀλλά μ' ἐξένιζες ἐν δόμοις ὡς δὴ θυραίου πήματος σπουδὴν ἔχων.
κἄστεψα κρᾶτα καὶ θεοῖς ἐλειψάμην σπονδὰς ἐν οἴκοις δυστυχοῦσι τοῖσι σοῖς.
καὶ μέμφομαι μέν μέμφομαι παθὼν τάδε· οὐ μήν σε λυπεῖν ἐν κακοῖσι βούλομαι.
ὧν δ' οὕνεχ' ἥκω δεῦρ' ὑποστρέψας πάλιν λέξω· γυναῖκα τήνδε μοι σῶσον λαβών ἕως ἂν ἵππους δεῦρο Θρηικίας ἄγων ἔλθω τύραννον Βιστόνων κατακτανών.
πράξας δ' ὃ μὴ τύχοιμι  δίδωμι τήνδε σοῖσι προσπολεῖν δόμοις.
πολλῶι δὲ μόχθωι χεῖρας ἦλθεν εἰς ἐμάς· ἀγῶνα γὰρ πάνδημον εὑρίσκω τινὰς τιθέντας ἀθληταῖσιν ἄξιον πόνον ὅθεν κομίζω τήνδε νικητήρια λαβών.
τὰ μὲν γὰρ κοῦφα τοῖς νικῶσιν ἦν ἵππους ἄγεσθαι τοῖσι δ' αὖ τὰ μείζονα νικῶσι πυγμὴν καὶ πάλην βουφόρβια· γυνὴ δ' ἐπ' αὐτοῖς εἵπετ'· ἐντυχόντι δὲ αἰσχρὸν παρεῖναι κέρδος ἦν τόδ' εὐκλεές.
ἀλλ' ὥσπερ εἶπον σοὶ μέλειν γυναῖκα χρή· οὐ γὰρ κλοπαίαν ἀλλὰ σὺν πόνωι λαβὼν ἥκω· χρόνωι δὲ καὶ σύ μ' αἰνέσεις ἴσως.
οὔτοι ς' ἀτίζων οὐδ' ἐν αἰσχροῖσιν τιθεὶς ἔκρυψ' ἐμῆς γυναικὸς ἀθλίους τύχας.
ἀλλ' ἄλγος ἄλγει τοῦτ' ἂν ἦν προσκείμενον εἴ του πρὸς ἄλλου δώμαθ' ὡρμήθης ξένου· ἅλις δὲ κλαίειν τοὐμὸν ἦν ἐμοὶ κακόν.
γυναῖκα δ' εἴ πως ἔστιν αἰτοῦμαί ς' ἄναξ ἄλλον τιν' ὅστις μὴ πέπονθεν οἷ' ἐγὼ σώιζειν ἄνωχθι Θεσσαλῶν· πολλοὶ δέ σοι ξένοι Φεραίων· μή μ' ἀναμνήσηις κακῶν.
οὐκ ἂν δυναίμην τήνδ' ὁρῶν ἐν δώμασιν ἄδακρυς εἶναι· μὴ νοσοῦντί μοι νόσον προσθῆις· ἅλις γὰρ συμφορᾶι βαρύνομαι.
πότερα κατ' ἀνδρῶν δῆτ' ἐνοικήσει στέγην; καὶ πῶς ἀκραιφνὴς ἐν νέοις στρωφωμένη ἔσται; τὸν ἡβῶνθ' Ἡράκλεις οὐ ῥάιδιον εἴργειν· ἐγὼ δὲ σοῦ προμηθίαν ἔχω.
σὺ δ' ὦ γύναι ἥτις ποτ' εἶ σύ ταὔτ' ἔχους' Ἀλκήστιδι μορφῆς μέτρ' ἴσθι καὶ προσήϊξαι δέμας.
κόμιζε πρὸς θεῶν ἐξ ὀμμάτων γυναῖκα τήνδε μή μ' ἕληις ἡιρημένον.
δοκῶ γὰρ αὐτὴν εἰσορῶν γυναῖχ' ὁρᾶν ἐμήν· θολοῖ δὲ καρδίαν ἐκ δ' ὀμμάτων πηγαὶ κατερρώγασιν.
ὦ τλήμων ἐγώ ὡς ἄρτι πένθους τοῦδε γεύομαι πικροῦ.
ἐγὼ μὲν οὐκ ἔχοιμ' ἂν εὖ λέγειν τύχην· χρὴ δ' ἥτις ἐστί καρτερεῖν θεοῦ δόσιν.
εἰ γὰρ τοσαύτην δύναμιν εἶχον ὥστε σὴν ἐς φῶς πορεῦσαι νερτέρων ἐκ δωμάτων γυναῖκα καί σοι τήνδε πορσῦναι χάριν.
σάφ' οἶδα βούλεσθαί ς' ἄν.
μή νυν ὑπέρβαλλ' ἀλλ' ἐναισίμως φέρε.
ῥᾶιον παραινεῖν ἢ παθόντα καρτερεῖν.
τὸ γὰρ φιλῆσαι τὸν θανόντ' ἄγει δάκρυ.
ἀπώλεσέν με κἄτι μᾶλλον ἢ λέγω.
χρόνος μαλάξει νῦν δ' ἔθ' ἡβάσκει κακόν.
χρόνον λέγοις ἄν εἰ χρόνος τὸ κατθανεῖν.
γυνή σε παύσει καὶ νέοι γάμοι πόθου.
σίγησον· οἷον εἶπας.
οὐκ ἂν ὠιόμην.
μῶν τὴν θανοῦσαν ὠφελεῖν τι προσδοκᾶις;  κείνην ὅπουπερ ἔστι τιμᾶσθαι χρεών.
αἰνῶ μὲν αἰνῶ· μωρίαν δ' ὀφλισκάνεις.
ὡς μήποτ' ἄνδρα τόνδε νυμφίον καλῶν.
ἐπήινες' ἀλόχωι πιστὸς οὕνεκ' εἶ φίλος.
θάνοιμ' ἐκείνην καίπερ οὐκ οὖσαν προδούς.
δέχου νυν εἴσω τήνδε γενναίως δόμων.
μή πρός σε τοῦ σπείραντος ἄντομαι Διός.
καὶ μὴν ἁμαρτήσηι γε μὴ δράσας τάδε.
καὶ δρῶν γε λύπηι καρδίαν δηχθήσομαι.
πιθοῦ· τάχ' ἂν γὰρ ἐς δέον πέσοι χάρις.
φεῦ· εἴθ' ἐξ ἀγῶνος τήνδε μὴ 'λαβές ποτε.
νικῶντι μέντοι καὶ σὺ συννικᾶις ἐμοί.
καλῶς ἔλεξας· ἡ γυνὴ δ' ἀπελθέτω.
ἄπεισιν εἰ χρή· πρῶτα δ' εἰ χρεὼν ἄθρει.
χρή σοῦ γε μὴ μέλλοντος ὀργαίνειν ἐμοί.
εἰδώς τι κἀγὼ τήνδ' ἔχω προθυμίαν.
νίκα νυν· οὐ μὴν ἁνδάνοντά μοι ποιεῖς.
ἀλλ' ἔσθ' ὅθ' ἡμᾶς αἰνέσεις· πιθοῦ μόνον.
κομίζετ' εἰ χρὴ τήνδε δέξασθαι δόμοις.
οὐκ ἂν μεθείην σοῖς γυναῖκα προσπόλοις.
σὺ δ' αὐτὸς αὐτὴν εἴσαγ' εἰ δοκεῖ δόμους.
ἐς σὰς μὲν οὖν ἔγωγε θήσομαι χέρας.
οὐκ ἂν θίγοιμι· δῶμα δ' εἰσελθεῖν πάρα.
τῆι σῆι πέποιθα χειρὶ δεξιᾶι μόνηι.
ἄναξ βιάζηι μ' οὐ θέλοντα δρᾶν τάδε.
τόλμα προτεῖναι χεῖρα καὶ θιγεῖν ξένης.
καὶ δὴ προτείνω Γοργόν' ὡς καρατομῶν.
σῶιζέ νυν καὶ τὸν Διὸς φήσεις ποτ' εἶναι παῖδα γενναῖον ξένον.
βλέψον πρὸς αὐτήν εἴ τι σῆι δοκεῖ πρέπειν γυναικί· λύπης δ' εὐτυχῶν μεθίστασο.
ὅρα δὲ μή τι φάσμα νερτέρων τόδ' ἧι.
οὐ ψυχαγωγὸν τόνδ' ἐποιήσω ξένον.
θίγω προσείπω ζῶσαν ὡς δάμαρτ' ἐμήν;  πρόσειπ'· ἔχεις γὰρ πᾶν ὅσονπερ ἤθελες.
ὦ φιλτάτης γυναικὸς ὄμμα καὶ δέμας ἔχω ς' ἀέλπτως οὔποτ' ὄψεσθαι δοκῶν.
ἔχεις· φθόνος δὲ μὴ γένοιτό τις θεῶν.
ὦ τοῦ μεγίστου Ζηνὸς εὐγενὲς τέκνον εὐδαιμονοίης καί ς' ὁ φιτύσας πατὴρ σώιζοι· σὺ γὰρ δὴ τἄμ' ἀνώρθωσας μόνος.
ποῦ τόνδε Θανάτωι φὴις ἀγῶνα συμβαλεῖν;  τύμβον παρ' αὐτόν ἐκ λόχου μάρψας χεροῖν.
ἀλλ' εἴσαγ' εἴσω τήνδε· καὶ δίκαιος ὢν τὸ λοιπόν Ἄδμητ' εὐσέβει περὶ ξένους.
καὶ χαῖρ'· ἐγὼ δὲ τὸν προκείμενον πόνον Σθενέλου τυράννωι παιδὶ πορσυνῶ μολών.
μεῖνον παρ' ἡμῖν καὶ ξυνέστιος γενοῦ.
αὖθις τόδ' ἔσται νῦν δ' ἐπείγεσθαί με δεῖ.
ἀλλ' εὐτυχοίης νόστιμον δ' ἔλθοις δρόμον.
ἀστοῖς δὲ πάσηι τ' ἐννέπω τετραρχίαι χοροὺς ἐπ' ἐσθλαῖς συμφοραῖσιν ἱστάναι βωμούς τε κνισᾶν βουθύτοισι προστροπαῖς.
νῦν γὰρ μεθηρμόσμεσθα βελτίω βίον τοῦ πρόσθεν· οὐ γὰρ εὐτυχῶν ἀρνήσομαι.
πολλαὶ μορφαὶ τῶν δαιμονίων πολλὰ δ' ἀέλπτως κραίνουσι θεοί· καὶ τὰ δοκηθέντ' οὐκ ἐτελέσθη τῶν δ' ἀδοκήτων πόρον ηὗρε θεός.
τοιόνδ' ἀπέβη τόδε πρᾶγμα.
