Καὶ συνετελέσθησαν ὁ οὐρανὸς καὶ ἡ γῆ καὶ πᾶς ὁ κόσμος αὐτῶν.
νοῦ καὶ αἰσθήσεως γένεσιν εἰπὼν πάλαι νῦν δὴ ἀμφοτέρων τελείωσιν διασυνίστησιν.
οὔτε δὲ νοῦν τὸν ἄτομον οὔτε αἴσθησιν τὴν ἐν μέρει πέρας εἰληφέναι φησίν ἀλλ' ἰδέας τὴν μὲν νοῦ τὴν δὲ αἰσθήσεως· συμβολικῶς μὲν γὰρ τὸν νοῦν οὐρανόν ἐπειδὴ αἱ νοηταὶ φύσεις ἐν οὐρανῷ τὴν δὲ αἴσθησιν καλεῖ γῆν ὅτι σύστασιν σωματοειδῆ καὶ γεωδεστέραν ἔλαχεν αἴσθησις· κόσμος δὲ νοῦ μὲν τὰ ἀσώματα καὶ νοητὰ πάντα αἰσθήσεως δὲ τὰ ἐνσώματα καὶ ὅσα συνόλως αἰσθητά.
Καὶ συνετέλεσεν ὁ θεὸς τῇ ἡμέρᾳ τῇ ἕκτῃ τὰ  ἔργα αὐτοῦ ἃ ἐποίησεν.
λέγοιτ' ἂν οὖν ὀρθῶς ὅτι οὐκ ἐν χρόνῳ γέγονε κόσμος ἀλλὰ διὰ κόσμου συνέστη χρόνος· ἡ γὰρ οὐρανοῦ κίνησις χρόνου φύσιν ἔδειξεν.
ὅταν οὖν λέγῃ συνετέλεσεν ἕκτῃ ἡμέρᾳ τὰ ἔργα νοητέον ὅτι οὐ πλῆθος ἡμερῶν παραλαμβάνει τέλειον δὲ ἀριθμὸν τὸν ἕξ ἐπειδὴ πρῶτος ἴσος ἐστὶ τοῖς ἑαυτοῦ μέρεσιν ἡμίσει καὶ τρίτῳ καὶ ἕκτῳ καὶ ἀπὸ ἑτερομήκους συνίσταται τοῦ δὶς τρία· δυὰς μέντοι καὶ τριὰς ἐκβέβηκε τὴν κατὰ τὸ ἓν ἀσωματότητα ὅτι ἡ μὲν ὕλης ἐστὶν εἰκών διαιρουμένη καὶ τεμνομένη καθάπερ ἐκείνη τριὰς δὲ στερεοῦ σώματος ὅτιπερ τριχῆ τὸ στερεὸν διαιρετόν.
οὐ μὴν ἀλλὰ καὶ συγγενής ἐστι ταῖς τῶν ὀργανικῶν ζῴων κινήσεσιν· ἑξαχῆ γὰρ τὸ ὀργανικὸν σῶμα πέφυκε κινεῖσθαι πρόσω καὶ κατόπιν ἄνω καὶ κάτω ἐπὶ δεξιὰ καὶ εὐώνυμα.
βούλεται οὖν τά τε θνητὰ γένη καὶ πάλιν αὖ τὰ ἄφθαρτα κατὰ τοὺς οἰκείους ἐπιδεῖξαι συστάντα ἀριθμούς τὰ μὲν θνητὰ ὡς ἔφην παραμετρῶν ἑξάδι τὰ δὲ μακάρια καὶ εὐδαίμονα ἑβδομάδι.
πρῶτον οὖν ἑβδόμῃ ἡμέρᾳ καταπαύσας τὴν τῶν θνητῶν σύστασιν ἄρχεται ἑτέρων θειοτέρων διατυπώσεως· παύεται γὰρ οὐδέποτε ποιῶν ὁ θεός ἀλλ' ὥσπερ ἴδιον τὸ καίειν πυρὸς καὶ χιόνος τὸ ψύχειν οὕτως καὶ θεοῦ τὸ ποιεῖν· καὶ πολύ γε μᾶλλον ὅσῳ καὶ τοῖς ἄλλοις ἅπασιν ἀρχὴ τοῦ δρᾶν ἐστιν.
εὖ μέντοι καὶ τὸ φάναι κατέπαυσεν οὐχὶ ἐπαύσατο· παύει μὲν γὰρ τὰ δοκοῦντα ποιεῖν οὐκ ἐνεργοῦντα οὐ παύεται δὲ ποιῶν αὐτός.
διὸ καὶ ἐπιφέρει κατέπαυσεν ὧν ἤρξατο· ὅσα μὲν γὰρ ταῖς ἡμετέραις τέχναις δημιουργεῖται τελειωθέντα ἵσταται καὶ μένει ὅσα δὲ ἐπιστήμῃ θεοῦ περατωθέντα πάλιν κινεῖται· τὰ γὰρ τέλη αὐτῶν ἑτέρων εἰσὶν ἀρχαί οἷον ἡμέρας τέλος νυκτὸς ἀρχή καὶ μῆνα δὲ καὶ ἐνιαυτὸν ἐνισταμένους  πέρατα δήπου τῶν ἐξηκόντων ὑποληπτέον· γένεσίς τε αὖ φθειρομένων ἑτέρων καὶ φθορὰ γεννωμένων ἄλλων ἀποτελεῖται ὥστε ἀληθὲς εἶναι τὸ λεγόμενον ὅτι θνῄσκει δ' οὐδὲν τῶν γιγνομένων διακρινόμενον δ' ἄλλο πρὸς ἄλλο μορφὴν ἑτέραν ἀπέδειξεν.
χαίρει δὲ ἡ φύσις ἑβδομάδι· πλάνητές τε γὰρ ἑπτὰ γεγόνασιν ἀντίρροποι τῇ κατὰ ταὐτὰ καὶ ὡσαύτως ἐχούσῃ φορᾷ· καὶ ἄρκτος ἑπτὰ ἄστροις συμπληροῦται κοινωνίας καὶ ἑνώσεως ἀνθρώπων οὐκ ἐπιμιξίας αὐτὸ μόνον οὖσα αἰτία· καὶ τροπαὶ δὲ σελήνης ἑβδομάσι γίνονται συμπαθεστάτου πρὸς τὰ ἐπίγεια ἄστρου καὶ ἃς κατὰ τὸν ἀέρα μεταβολὰς ἐργάζεται μάλιστα τοῖς καθ' ἑβδομάδα σχηματισμοῖς ἀποτελεῖ.
ψυχῆς γε μὴν τὸ ἄλογον ἑπταμερές αἰσθήσεις πέντε καὶ φωνητήριον ὄργανον καὶ τὸ διῆκον ἄχρι παραστατῶν ὃ δὴ γόνιμόν ἐστι.
πάλιν αὖ σώματος ἑπτὰ κινήσεις ὀργανικαὶ μὲν ἕξ ἑβδόμη δὲ ἡ κύκλῳ.
σπλάγχνα γε μὴν ἑπτά· στόμαχος καρδία σπλήν ἧπαρ πνεύμων νεφροὶ δύο.
μέλη δὲ σώματος ὁμοίως ἰσάριθμα· κεφαλή τράχηλος στέρνον χεῖρες κοιλία ἦτρον πόδες.
τό τε ἡγεμονικώτατον τοῦ ζῴου πρόσωπον ἑπταχῆ κατατέτρηται δυσὶν ὀφθαλμοῖς καὶ ὠσὶ δυσίν ἴσοις μυκτῆρσιν ἑβδόμῳ στόματι.
αἵ τε ἀποκρίσεις ἑπτά· δάκρυα μύξαι σίελος σπέρμα διττοὶ περιττωμάτων ὀχετοί καὶ δι' ὅλου τοῦ σώματος ἱδρώς.
ἔν γε μὴν ταῖς νόσοις κριτικωτάτη ἑβδομάς.
καὶ γυναιξὶ δὲ αἱ καταμήνιοι καθάρσεις ἄχρι ἑβδομάδος παρατείνουσιν.
διελήλυθε δὲ ἡ  δύναμις αὐτῆς καὶ ἐπὶ τὰς ὠφελιμωτάτας τῶν τεχνῶν· ἐν γοῦν γραμματικῇ τὰ ἄριστα τῶν στοιχείων καὶ πλείστην δύναμιν ἔχοντα ἑπτά ἐστιν ἀριθμῷ τὰ φωνήεντα· κατά τε μουσικὴν ἡ ἑπτάχορδος λύρα πάντων σχεδὸν ὀργάνων ἀρίστη διότι τὸ ἐναρμόνιον ὃ δὴ τῶν μελῳδουμένων γενῶν ἐστι τὸ σεμνότατον κατ' αὐτὴν μάλιστά πως θεωρεῖται· τάς τε τῶν φθόγγων τάσεις ἑπτὰ εἶναι συμβέβηκεν ὀξύν βαρύν περισπώμενον δασύν ψιλόν μακρόν βραχύν.
ἔτι πρῶτός ἐστιν ἀπὸ τελείου τοῦ ἓξ καὶ μονάδι κατά τινα λόγον ὁ αὐτός.
οἵ τε ἐντὸς δεκάδος ἀριθμοὶ ἢ γεννῶνται ἢ γεννῶσι τοὺς ἐντὸς δεκάδος καὶ αὐτήν ἡ δὲ ἑβδομὰς οὔτε γεννᾷ τινα τῶν ἐντὸς δεκάδος ἀριθμῶν οὔτε γεννᾶται ὑπό τινος.
παρὸ μυθεύοντες οἱ Πυθαγόρειοι τῇ ἀειπαρθένῳ καὶ ἀμήτορι αὐτὴν ἀπεικάζουσιν ὅτι οὔτε ἀπεκυήθη οὔτε ἀποτέξεται.
Κατέπαυσεν οὖν τῇ ἡμέρᾳ τῇ ἑβδόμῃ ἀπὸ πάντων τῶν ἔργων αὐτοῦ ὧν ἐποίησε.
τοῦτο δ' ἐστὶ τοιοῦτο· τὰ θνητὰ γένη παύεται πλάττων ὁ θεός ὅταν ἄρχηται ποιεῖν τὰ θεῖα καὶ ἑβδομάδος φύσει οἰκεῖα.
ἡ δὲ πρὸς τὸ ἦθος ἀπόδοσίς ἐστι τοιαύτη· ὅταν ἐπιγένηται τῇ ψυχῇ ὁ κατὰ ἑβδομάδα ἅγιος λόγος ἐπέχεται ἡ ἑξὰς καὶ ὅσα θνητὰ τουτὶ ποιεῖν δοκεῖ.
Καὶ εὐλόγησεν ὁ θεὸς τὴν ἡμέραν τὴν ἑβδόμην καὶ ἡγίασεν αὐτήν.
τοὺς κατὰ τὸ ἕβδομον καὶ θεῖον ὡς ἀληθῶς φῶς κινηθέντας τρόπους εὐλογεῖ τε ὁ θεὸς καὶ εὐθὺς ἁγίους ἀποφαίνει· συγγενέστατοι γὰρ ἀλλήλοις ὁ εὐλόγιστός τε καὶ ὁ ἅγιος.
διὰ τοῦτο ἐπὶ τοῦ τὴν μεγάλην εὐχὴν εὐξαμένου φησὶν ὅτι ἐὰν τροπὴ κατασκήψασα αἰφνίδιον μιάνῃ τὸν νοῦν οὐκέτ' ἔσται ἅγιος · ἀλλ' αἱ ἡμέραι αἱ πρότεραι ἄλογοι · κατὰ τὸ εἰκός· ἀλόγιστος γὰρ ὁ μὴ ἅγιος τρόπος ὥστε ὁ εὐλόγιστος ἅγιος.
ὀρθῶς οὖν ἔφη ὅτι τὴν ἑβδόμην εὐλόγησέ τε καὶ ἡγίασεν ὅτι ἐν αὐτῇ κατέπαυσεν ἀπὸ πάντων τῶν ἔργων αὐτοῦ ὧν ἤρξατο ποιεῖν ὁ θεός.
αἰτία δ' ἡ δι' ἣν εὐλόγιστός τε καὶ ἅγιος γέγονεν ὁ κατὰ τὸ ἕβδομον καὶ τέλειον φῶς ἄγων ἑαυτόν ἐπεὶ ἐν ταύτῃ τῇ φύσει παύεται ἡ τῶν θνητῶν σύστασις.
καὶ γὰρ οὕτως ἔχει· ὅταν ἀνατείλῃ φέγγος τῆς ἀρετῆς τὸ λαμπρότατον καὶ θεῖον ὄντως ἐπέχεται τῆς ἐναντίας φύσεως ἡ γένεσις.
ἐδηλώσαμεν δὲ ὅτι παύων ὁ  θεὸς οὐ παύεται ποιῶν ἀλλ' ἑτέρων γενέσεως ἄρχεται ἅτε οὐ τεχνίτης μόνον ἀλλὰ καὶ πατὴρ ὢν τῶν γινομένων.
Αὕτη ἡ βίβλος γενέσεως οὐρανοῦ καὶ γῆς ὅτε ἐγένετο.
οὗτος ὁ κατὰ ἑβδομάδα κινούμενος τέλειος λόγος ἀρχὴ γενέσεως τοῦ τε κατὰ τὰς ἰδέας νοῦ τεταγμένου καὶ τῆς κατὰ τὰς ἰδέας τεταγμένης νοητῆς εἰ οἷόν τε τοῦτο εἰπεῖν αἰσθήσεως.
βιβλίον δὲ εἴρηκε τὸν τοῦ θεοῦ λόγον ᾧ συμβέβηκεν ἐγγράφεσθαι καὶ ἐγχαράττεσθαι τὰς τῶν ἄλλων συστάσεις.
ἵνα δὲ μὴ καθ' ὡρισμένας χρόνων περιόδους ὑπολάβῃς τὸ θεῖόν τι ποιεῖν ἀλλ' εἰδῇς ἄδηλα καὶ ἀτέκμαρτα καὶ ἀκατάληπτα τῷ θνητῷ γένει τὰ δημιουργούμενα ἐπιφέρει τὸ ὅτε ἐγένετο τὸ πότε κατὰ περιγραφὴν οὐ διορίζων· ἀπεριγράφως γὰρ γίνεται τὰ γινόμενα ὑπὸ τοῦ αἰτίου.
ἀνῄρηται τοίνυν τὸ ἐν ἓξ ἡμέραις γεγενῆσθαι τὸ πᾶν.
Ἧι ἡμέρᾳ ἐποίησεν ὁ θεὸς τὸν οὐρανὸν καὶ τὴν γῆν καὶ πᾶν χλωρὸν ἀγροῦ πρὸ τοῦ γενέσθαι ἐπὶ τῆς γῆς καὶ πάντα χόρτον ἀγροῦ πρὸ τοῦ ἀνατεῖλαι· οὐ γὰρ ἔβρεξεν ὁ θεὸς ἐπὶ τὴν γῆν καὶ ἄνθρωπος οὐκ ἦν ἐργάζεσθαι τὴν γῆν.
τὴν ἡμέραν ταύτην ἐπάνω βίβλον εἴρηκεν εἴ γε ἐν ἀμφοτέροις οὐρανοῦ καὶ γῆς ὑπογράφει γένεσιν· τῷ γὰρ περιφανεστάτῳ καὶ τηλαυγεστάτῳ ἑαυτοῦ λόγῳ ὁ θεὸς ἀμφότερα ποιεῖ τήν τε ἰδέαν τοῦ νοῦ ὃν συμβολικῶς οὐρανὸν κέκληκε καὶ τὴν ἰδέαν τῆς αἰσθήσεως ἣν διὰ σημείου γῆν ὠνόμασεν.
ἀγροῖς δὲ ἀπεικάζει δυσὶ τήν τε ἰδέαν τοῦ νοῦ καὶ τὴν ἰδέαν τῆς αἰσθήσεως· φέρει γὰρ ὁ μὲν νοῦς καρπὸν τὰ ἐν τῷ νοεῖν ἡ δὲ αἴσθησις τὰ ἐν τῷ αἰσθάνεσθαι.
ὃ δὲ λέγει τοιοῦτόν ἐστιν· ὥσπερ τοῦ ἐπὶ μέρους καὶ ἀτόμου νοῦ προϋπάρχει τις ἰδέα ὡς ἂν ἀρχέτυπος καὶ παράδειγμα τούτου καὶ πάλιν τῆς κατὰ μέρος αἰσθήσεως ἰδέα τις αἰσθήσεως σφραγῖδος λόγον ἔχουσα εἴδη τυπούσης οὕτως πρὶν μὲν γενέσθαι τὰ ἐπὶ μέρους νοητά ἦν τὸ αὐτὸ τοῦτο γενικὸν νοητόν οὗ κατὰ μετοχὴν καὶ τὰ ἄλλα ὠνόμασται πρὶν δὲ γενέσθαι τὰ κατὰ μέρος αἰσθητά ἦν τὸ αὐτὸ τοῦτο γενικὸν αἰσθητόν οὗ κατὰ μετουσίαν καὶ τὰ ἄλλα αἰσθητὰ γέγονε.
χλωρὸν μὲν οὖν ἀγροῦ τὸ νοητὸν εἴρηκε  τοῦ νοῦ· ὡς γὰρ ἐν ἀγρῷ τὰ χλωρὰ βλαστάνει καὶ ἀνθεῖ οὕτως βλάστημα τοῦ νοῦ τὸ νοητόν ἐστι.
πρὶν οὖν τὸ κατὰ μέρος νοητὸν γενέσθαι τὸ αὐτὸ τοῦτο νοητὸν ἀποτελεῖ γενικὸν ὄν ὃ δὴ καὶ πᾶν κέκληκεν ὑγιῶς· τὸ μὲν γὰρ κατὰ μέρος νοητὸν ἀτελὲς ὂν οὐ πᾶν τὸ δὲ γενικὸν ἅπαν ἅτε πλῆρες ὄν.
καὶ πάντα φησί χόρτον ἀγροῦ πρὸ τοῦ ἀνατεῖλαι τουτέστι· πρὸ τοῦ ἀνατεῖλαι τὰ κατὰ μέρος αἰσθητὰ ἦν τὸ γενικὸν αἰσθητὸν προμηθείᾳ τοῦ πεποιηκότος ὃ δὴ πάλιν πᾶν εἴρηκεν.
οὐ γὰρ ἔβρεξεν ὁ θεὸς φησίν ἐπὶ τὴν γῆν καὶ ἄνθρωπος οὐκ ἦν ἐργάζεσθαι τὴν γῆν.
φυσικώτατα· ἐὰν γὰρ μὴ ἐπομβρήσῃ ταῖς αἰσθήσεσι τὰς ἀντιλήψεις τῶν ὑποκειμένων ὁ θεός οὐδ' ὁ νοῦς ἐργάσεται καὶ πραγματεύσεταί τι περὶ αἴσθησιν· ἄπρακτος γὰρ αὐτὸς ἐξ ἑαυτοῦ μὴ ὥσπερ ὕοντος καὶ ἐπιψεκάζοντος ὁράσει μὲν χρώματα φωνὰς δὲ ἀκοῇ γεύσει δὲ χυλοὺς καὶ ταῖς ἄλλαις τὰ οἰκεῖα τοῦ αἰτίου.
ὅταν δὲ ἄρδειν ὁ θεὸς ἄρξηται τὴν αἴσθησιν αἰσθητοῖς τηνικαῦτα καὶ ὁ νοῦς ἐργάτης οἷα πίονος γῆς ἀνευρίσκεται.
ἡ δ' ἰδέα τῆς αἰσθήσεως οὐ δεῖται τροφῆς· τροφὴ δὲ αἰσθήσεως ἣν κατὰ σύμβολον βροχὴν εἴρηκεν τὰ ἐπὶ μέρους αἰσθητά ἃ δὴ σώματά ἐστιν· ἰδέα δὲ σωμάτων ἀλλότριον.
πρὶν οὖν γενέσθαι τὰ κατὰ μέρος συγκρίματα οὐκ ἔβρεξεν ὁ θεὸς ἐπὶ τὴν ἰδέαν τῆς αἰσθήσεως ἣν εἴρηκε γῆν τοῦτο δέ ἐστι τροφὴν οὐ παρέσχεν αὐτῇ· οὐδὲ γὰρ ἐδεῖτο αἰσθητοῦ τὸ παράπαν οὐδενός.
τὸ δὲ καὶ ἄνθρωπος οὐκ ἦν ἐργάζεσθαι τὴν γῆν τοιοῦτόν ἐστιν· ἡ ἰδέα τοῦ νοῦ τὴν ἰδέαν τῆς αἰσθήσεως οὐκ εἰργάζετο· ὁ μὲν γὰρ ἐμὸς καὶ σὸς νοῦς ἐργάζεται τὴν αἴσθησιν διὰ τῶν αἰσθητῶν ἡ δὲ τοῦ νοῦ ἰδέα ἅτε δὴ μηδενὸς ὄντος ἐπὶ μέρους οἰκείου σώματος οὐκ ἐργάζεται τὴν ἰδέαν τῆς αἰσθήσεως· εἰ γὰρ εἰργάζετο διὰ τῶν αἰσθητῶν ἂν εἰργάζετο αἰσθητὸν δὲ ἐν ἰδέαις οὐδέν.
Πηγὴ δὲ ἀνέβαινεν ἐκ τῆς γῆς καὶ ἐπότιζε πᾶν τὸ πρόσωπον τῆς γῆς.
τὸν μὲν νοῦν εἴρηκε  γῆς πηγήν τὰς δὲ αἰσθήσεις πρόσωπον ὅτι χωρίον αὐταῖς ἐξ ἅπαντος τοῦ σώματος πρὸς τὰς ἰδίας ἐνεργείας ἐπιτηδειότατον ἡ πάντα προμηθουμένη φύσις ἀπένειμε τοῦτο· πηγῆς δὲ τρόπον ἄρδει τὰς αἰσθήσεις ὁ νοῦς ἐπιπέμπων τὰ πρόσφορα ἑκάστῃ ῥεύματα.
ἴδε οὖν πῶς ἁλύσεως τρόπον αἱ τοῦ ζῴου δυνάμεις ἀλλήλων ἔχονται· νοῦ γὰρ καὶ αἰσθήσεως ἔτι δὲ αἰσθητοῦ τριῶν ὄντων μέσον μέν ἐστιν αἴσθησις ἄκρον δὲ ἑκάτερον ὅ τε νοῦς καὶ τὸ αἰσθητόν.
ἀλλ' οὔθ' ὁ νοῦς δυνατὸς ἐργάσασθαι τουτέστιν ἐνεργῆσαι κατὰ αἴσθησιν ἐὰν μὴ βρέξῃ καὶ ὕσῃ τὸ αἰσθητὸν ὁ θεός οὔτε ὑσθέντος αἰσθητοῦ ὄφελός ἐστιν ἐὰν μὴ πηγῆς τρόπον ὁ νοῦς τείνας ἑαυτὸν ἄχρι τῆς αἰσθήσεως κινήσῃ τε αὐτὴν ἠρεμοῦσαν καὶ ἀγάγῃ πρὸς ἀντίληψιν τοῦ ὑποκειμένου· ὥστε ἀντίδοσιν ὁ νοῦς καὶ τὸ αἰσθητὸν ἀεὶ μελετῶσι τὸ μὲν προϋποκείμενον αἰσθήσει ὡς ἂν ὕλη ὁ δὲ κινῶν τὴν αἴσθησιν πρὸς τὸ ἐκτὸς ὡς ἂν τεχνίτης ἵνα γένηται ὁρμή.
τὸ γὰρ ζῷον τοῦ μὴ ζῴου δυσὶ προὔχει φαντασίᾳ καὶ ὁρμῇ· ἡ μὲν οὖν φαντασία συνίσταται κατὰ τὴν τοῦ ἐκτὸς πρόσοδον τυποῦντος νοῦν δι' αἰσθήσεως ἡ δὲ ὁρμή τὸ ἀδελφὸν τῆς φαντασίας κατὰ τὴν τοῦ νοῦ τονικὴν δύναμιν ἣν τείνας δι' αἰσθήσεως ἅπτεται τοῦ ὑποκειμένου καὶ πρὸς αὐτὸ χωρεῖ γλιχόμενος ἐφικέσθαι καὶ συλλαβεῖν αὐτό.
Καὶ ἔπλασεν ὁ θεὸς τὸν ἄνθρωπον χοῦν λαβὼν ἀπὸ τῆς γῆς καὶ ἐνεφύσησεν εἰς τὸ πρόσωπον αὐτοῦ πνοὴν ζωῆς καὶ ἐγένετο ὁ ἄνθρωπος εἰς ψυχὴν ζῶσαν.
διττὰ ἀνθρώπων γένη· ὁ μὲν γάρ ἐστιν οὐράνιος ἄνθρωπος ὁ δὲ γήϊνος.
ὁ μὲν οὖν οὐράνιος ἅτε κατ' εἰκόνα θεοῦ γεγονὼς φθαρτῆς καὶ συνόλως γεώδους οὐσίας ἀμέτοχος ὁ δὲ γήϊνος ἐκ σποράδος ὕλης ἣν χοῦν κέκληκεν ἐπάγη· διὸ τὸν μὲν οὐράνιόν φησιν οὐ πεπλάσθαι κατ' εἰκόνα δὲ τετυπῶσθαι θεοῦ τὸν δὲ γήϊνον πλάσμα ἀλλ' οὐ γέννημα εἶναι τοῦ τεχνίτου.
ἄνθρωπον δὲ τὸν ἐκ γῆς λογιστέον εἶναι νοῦν εἰσκρινόμενον σώματι οὔπω  δ' εἰσκεκριμένον.
ὁ δὲ νοῦς οὗτος γεώδης ἐστὶ τῷ ὄντι καὶ φθαρτός εἰ μὴ ὁ θεὸς ἐμπνεύσειεν αὐτῷ δύναμιν ἀληθινῆς ζωῆς· τότε γὰρ γίνεται οὐκέτι πλάττεται εἰς ψυχήν οὐκ ἀργὸν καὶ ἀδιατύπωτον ἀλλ' εἰς νοερὰν καὶ ζῶσαν ὄντως· εἰς ψυχὴν γάρ φησι ζῶσαν ἐγένετο ὁ ἄνθρωπος.
ζητήσαι δ' ἄν τις διὰ τί ἠξίωσεν ὁ θεὸς ὅλως τὸν γηγενῆ καὶ φιλοσώματον νοῦν πνεύματος θείου ἀλλ' οὐχὶ τὸν κατὰ τὴν ἰδέαν γεγονότα καὶ τὴν εἰκόνα ἑαυτοῦ· δεύτερον δέ τί ἐστι τὸ ἐνεφύσησε· τρίτον διὰ τί εἰς τὸ πρόσωπον ἐμπνεῖται· τέταρτον διὰ τί πνεύματος ὄνομα εἰδώς ὅταν λέγῃ καὶ πνεῦμα θεοῦ ἐπεφέρετο ἐπάνω τοῦ ὕδατος  πνοῆς νῦν ἀλλ' οὐχὶ πνεύματος μέμνηται.
πρὸς μὲν οὖν τὸ πρῶτον λεκτέον ἓν μέν ὅτι φιλόδωρος ὢν ὁ θεὸς χαρίζεται τὰ ἀγαθὰ πᾶσι καὶ τοῖς μὴ τελείοις προκαλούμενος αὐτοὺς εἰς μετουσίαν καὶ ζῆλον ἀρετῆς ἅμα καὶ τὸν περιττὸν πλοῦτον ἐπιδεικνύμενος αὑτοῦ ὅτι ἐξαρκεῖ καὶ τοῖς μὴ λίαν ὠφεληθησομένοις.
τοῦτο δὲ καὶ ἐπὶ τῶν ἄλλων ἐμφαντικώτατα παρίστησιν.
ἕτερον δὲ λεκτέον ἐκεῖνο· βούλεται τὰ θέσει δίκαια εἰσαγαγεῖν.
ὁ μὲν οὖν μὴ ἐμπνευσθεὶς τὴν ἀληθινὴν ζωήν ἀλλ' ἄπειρος ὢν ἀρετῆς κολαζόμενος ἐφ' οἷς ἡμάρτανεν εἶπεν ἂν ὡς ἀδίκως κολάζεται ἀπειρίᾳ γὰρ τοῦ ἀγαθοῦ σφάλλεσθαι περὶ αὐτό αἴτιον δὲ εἶναι τὸν μηδεμίαν ἐμπνεύσαντα ἔννοιαν αὐτοῦ· τάχα δὲ μηδὲ ἁμαρτάνειν φήσει τὸ παράπαν εἴ γε τὰ ἀκούσια καὶ κατὰ ἄγνοιαν οὐδὲ ἀδικημάτων ἔχειν λόγον φασί τινες.
τό γε μὴν ἐνεφύσησεν ἴσον ἐστὶ τῷ ἐνέπνευσεν ἢ ἐψύχωσε τὰ ἄψυχα· μὴ γὰρ τοσαύτης ἀτοπίας ἀναπλησθείημεν ὥστε νομίσαι θεὸν στόματος ἢ μυκτήρων ὀργάνοις χρῆσθαι πρὸς τὸ ἐμφυσῆσαι· ἄποιος γὰρ ὁ θεός οὐ μόνον οὐκ ἀνθρωπόμορφος.
ἐμφαίνει δέ τι καὶ φυσικώτερον ἡ προφορά.
τρία γὰρ εἶναι δεῖ τὸ ἐμπνέον τὸ δεχόμενον τὸ ἐμπνεόμενον· τὸ μὲν οὖν ἐμπνέον ἐστὶν ὁ θεός τὸ δὲ δεχόμενον ὁ νοῦς τὸ δὲ ἐμπνεόμενον τὸ πνεῦμα.
εἰς δὲ τὸ πρόσωπον ἐμπνεῖ καὶ φυσικῶς καὶ ἠθικῶς· φυσικῶς μέν ὅτι ἐν προσώπῳ τὰς αἰσθήσεις ἐδημιούργει· τοῦτο γὰρ μάλιστα τοῦ σώματος τὸ μέρος ἐψύχωται καὶ ἐμπέπνευσται· ἠθικῶς δὲ οὕτως· ὥσπερ σώματος ἡγεμονικόν ἐστι τὸ πρόσωπον οὕτως ψυχῆς ἡγεμονικόν ἐστιν ὁ νοῦς· τούτῳ μόνῳ ἐμπνεῖ ὁ θεός τοῖς δ' ἄλλοις μέρεσιν οὐκ ἀξιοῖ ταῖς τε αἰσθήσεσι καὶ τῷ λόγῳ καὶ τῷ γονίμῳ· δεύτερα γάρ ἐστι τῇ δυνάμει.
τῶν γὰρ γινομένων τὰ μὲν καὶ ὑπὸ θεοῦ γίνεται καὶ δι' αὐτοῦ τὰ δὲ ὑπὸ θεοῦ μέν οὐ δι' αὐτοῦ δέ· τὰ μὲν οὖν ἄριστα καὶ ὑπὸ θεοῦ γέγονε καὶ δι' αὐτοῦ· προελθὼν γοῦν ἐρεῖ ὅτι ἐφύτευσεν ὁ θεὸς παράδεισον · τούτων καὶ ὁ νοῦς ἐστι· τὸ δὲ ἄλογον ὑπὸ θεοῦ μὲν γέγονεν οὐ διὰ θεοῦ δέ ἀλλὰ διὰ τοῦ λογικοῦ τοῦ ἄρχοντός τε καὶ βασιλεύοντος ἐν ψυχῇ.
πνοὴν δέ ἀλλ' οὐ πνεῦμα εἴρηκεν ὡς διαφορᾶς οὔσης· τὸ μὲν γὰρ πνεῦμα νενόηται κατὰ τὴν ἰσχὺν καὶ εὐτονίαν καὶ δύναμιν ἡ δὲ πνοὴ ὡς ἂν αὖρά τίς ἐστι καὶ ἀναθυμίασις ἠρεμαία καὶ πραεῖα.
ὁ μὲν οὖν κατὰ τὴν εἰκόνα γεγονὼς καὶ τὴν ἰδέαν νοῦς πνεύματος ἂν λέγοιτο κεκοινωνηκέναι ῥώμην γὰρ ἔχει ὁ λογισμὸς αὐτοῦ ὁ δὲ ἐκ τῆς ὕλης τῆς κούφης καὶ ἐλαφροτέρας αὔρας ὡς ἂν ἀποφορᾶς τινος ὁποῖαι γίνονται ἀπὸ τῶν ἀρωμάτων· φυλαττομένων γὰρ οὐδὲν ἧττον καὶ μὴ ἐκθυμιωμένων εὐωδία τις γίνεται.
Καὶ ἐφύτευσεν ὁ θεὸς παράδεισον ἐν Ἐδὲμ κατὰ ἀνατολάς· καὶ ἔθετο ἐκεῖ τὸν ἄνθρωπον ὃν ἔπλασε.
τὴν μετάρσιον καὶ οὐράνιον σοφίαν πολλοῖς ὀνόμασι πολυώνυμον οὖσαν  δεδήλωκε· καὶ γὰρ ἀρχὴν καὶ εἰκόνα καὶ ὅρασιν θεοῦ κέκληκε.
ταύτης δ' ὡς ἂν ἀρχετύπου μίμημα τὴν ἐπίγειον σοφίαν νυνὶ παρίστησι διὰ τῆς τοῦ παραδείσου φυτουργίας· μὴ γὰρ τοσαύτη κατάσχοι τὸν ἀνθρώπινον λογισμὸν ἀσέβεια ὡς ὑπολαβεῖν ὅτι θεὸς γεωπονεῖ καὶ φυτεύει παραδείσους ἐπεὶ καὶ τίνος ἕνεκα εὐθὺς διαπορήσομεν· οὐ γὰρ ὅπως ἀναπαύλας εὐδιαγώγους καὶ ἡδονὰς ἑαυτῷ πορίζῃμηδὲ εἰς νοῦν ἔλθοι ποτὲ τὸν ἡμέτερον ἡ τοιαύτη μυθοποιΐα· θεοῦ γὰρ οὐδὲ ὁ σύμπας κόσμος ἄξιον ἂν εἴη χωρίον καὶ ἐνδιαίτημα ἐπεὶ αὐτὸς ἑαυτοῦ τόπος καὶ αὐτὸς ἑαυτοῦ πλήρης καὶ ἱκανὸς αὐτὸς ἑαυτῷ ὁ θεός τὰ μὲν ἄλλα ἐπιδεᾶ καὶ ἔρημα καὶ κενὰ ὄντα πληρῶν καὶ περιέχων αὐτὸς δὲ ὑπ' οὐδενὸς ἄλλου περιεχόμενος ἅτε εἷς καὶ τὸ πᾶν αὐτὸς ὤν.
τὴν οὖν ἐπίγειον ἀρετὴν σπείρει καὶ φυτεύει τῷ θνητῷ γένει ὁ θεὸς μίμημα καὶ ἀπεικόνισμα οὖσαν τῆς οὐρανίου· ἐλεήσας γὰρ ἡμῶν τὸ γένος καὶ κατιδὼν ὅτι ἐξ ἀφθόνων καὶ πλουσίων κακῶν συνέστηκεν ἐπίκουρον καὶ ἀρωγὸν τῶν ψυχῆς νόσων ἀρετὴν ἐπίγειον ἐρρίζου μίμημα ὡς ἔφην τῆς οὐρανίου καὶ ἀρχετύπου ἣν πολλοῖς ὀνόμασι καλεῖ.
παράδεισος μὲν δὴ τροπικῶς εἴρηται ἡ ἀρετή τόπος δὲ οἰκεῖος τῷ παραδείσῳ Ἐδέμ τοῦτο δέ ἐστι τρυφή· ἀρετῇ δὲ ἁρμόττον εἰρήνη καὶ εὐπάθεια καὶ χαρά ἐν οἷς τὸ τρυφᾶν ὡς ἀληθῶς ἐστι.
καὶ μὴν κατὰ ἀνατολάς ἐστιν ἡ φυτουργία τοῦ παραδείσου· οὐ γὰρ δύεται καὶ σβέννυται ἀλλ' ἀεὶ πέφυκεν ἀνατέλλειν ὁ ὀρθὸς λόγος καὶ ὥσπερ οἶμαι ἀνατείλας ἥλιος τὸν ζόφον τοῦ ἀέρος φωτὸς ἐνέπλησεν οὕτως καὶ ἀρετὴ ἀνατείλασα ἐν ψυχῇ τὴν ἀχλὺν αὐτῆς ἐναυγάζει καὶ τὸν πολὺν σκότον σκεδάννυσι.
καὶ ἔθετο φησίν ἐκεῖ τὸν ἄνθρωπον ὃν ἔπλασεν.
ἀγαθὸς γὰρ ὢν ὁ θεὸς καὶ ἐπ' ἀρετὴν ὡς οἰκειότατον ἔργον ἀσκῶν τὸ γένος ἡμῶν τὸν νοῦν τίθησιν ἐν τῇ ἀρετῇ ἵνα δηλονότι μηδὲν ἄλλο ἢ ταύτην καθάπερ ἀγαθὸς γεωργὸς τημελῇ καὶ περιέπῃ.
τί οὖν λεκτέον; ὅτι πρέπει τῷ θεῷ φυτεύειν καὶ οἰκοδομεῖν ἐν ψυχῇ τὰς ἀρετάς.
φίλαυτος δὲ καὶ ἄθεος ὁ νοῦς οἰόμενος ἴσος εἶναι θεῷ καὶ ποιεῖν δοκῶν ἐν τῷ πάσχειν ἐξεταζόμενος· θεοῦ δὲ σπείροντος καὶ φυτεύοντος ἐν ψυχῇ τὰ καλά ὁ λέγων νοῦς ὅτι ἐγὼ φυτεύω ἀσεβεῖ.
οὐ φυτεύσεις οὖν ὅταν ὁ θεὸς φυτουργῇ· ἐὰν δὲ καὶ φυτὰ ἐν ψυχῇ καταβάλῃ ὦ διάνοια καρποτόκα φύτευε πάντα ἀλλὰ μὴ ἄλσος ἐν ἄλσει γὰρ καὶ ἀγρίας ὕλης ἐστὶ καὶ ἡμέρου δένδρα· κακίαν δὲ τὴν ἄγονον ἐν ψυχῇ μετὰ τῆς ἡμέρου καὶ καρποτόκου φυτεύειν ἀρετῆς λέπρας ἐστὶ τῆς διφυοῦς καὶ μιγάδος οἰκεῖον.
ἐὰν μέντοι γε τὰ ἄμικτα καὶ σύγκλυδα εἰς ταὐτὸν ἄγῃς χώριζε καὶ διάκρινε τῆς καθαρᾶς καὶ ἀμιάντου φύσεως τῆς ἀναφερούσης τὰ ἄμωμα τῷ θεῷ αὕτη δέ ἐστι τὸ θυσιαστήριον· τούτου γὰρ ἀλλότριον τὸ λέγειν ἔργον τι εἶναι ψυχῆς ἐπὶ θεὸν πάντων λαμβανόντων τὴν ἀναφοράν καὶ τὸ τὰ ἄκαρπα τοῖς καρποτόκοις ἀναμιγνύναι· μῶμος γὰρ τοῦτό γε τὰ δὲ ἄμωμα τῷ θεῷ προσάγεται.
ἐὰν οὖν τι τούτων παραβῇς ὦ ψυχή σαυτὴν βλάψεις οὐ θεόν· διὰ τοῦτό φησιν· οὐ φυτεύσεις σεαυτῷ· θεῷ γὰρ οὐδεὶς ἐργάζεται καὶ μάλιστα τὰ φαῦλα· καὶ ἐπιφέρει πάλιν· οὐ ποιήσεις σεαυτῷ.
λέγει δὲ καὶ ἐν ἑτέροις· οὐ ποιήσετε μετ' ἐμοῦ θεοὺς ἀργυροῦς καὶ θεοὺς χρυσοῦς οὐ ποιήσετε ὑμῖν ἑαυτοῖς · ὁ γὰρ ἢ ποιότητα οἰόμενος ἔχειν τὸν θεὸν ἢ μὴ ἕνα εἶναι ἢ μὴ ἀγένητον καὶ ἄφθαρτον ἢ μὴ ἄτρεπτον ἑαυτὸν ἀδικεῖ οὐ θεόν· ἑαυτοῖς γάρ φησιν οὐ ποιήσετε· δεῖ γὰρ ἡγεῖσθαι καὶ ἄποιον αὐτὸν καὶ ἕνα καὶ ἄφθαρτον καὶ ἄτρεπτον· ὁ δὲ μὴ οὕτως διανοούμενος ἑαυτοῦ τὴν ψυχὴν ψευδοῦς καὶ ἀθέου δόξης ἀναπίμπλησιν.
ὃν δὲ ἔπλασεν ἄνθρωπον τιθέναι φησὶν ἐν τῷ παραδείσῳ νυνὶ μόνον· τίς οὖν ἐστιν ἐφ' οὗ ὕστερόν φησιν ὅτι ἔλαβε κύριος ὁ θεὸς τὸν ἄνθρωπον ὃν ἐποίησε καὶ ἔθετο αὐτὸν ἐν τῷ παραδείσῳ ἐργάζεσθαι αὐτὸν καὶ φυλάσσειν ; μήποτ' οὖν ἕτερός ἐστιν ἄνθρωπος οὗτος ὁ κατὰ τὴν εἰκόνα καὶ τὴν ἰδέαν γεγονώς ὥστε δύο ἀνθρώπους εἰς τὸν παράδεισον εἰσάγεσθαι τὸν μὲν πεπλασμένον τὸν δὲ κατ' εἰκόνα.
ὁ μὲν οὖν κατὰ τὴν ἰδέαν γεγονὼς οὐ  μόνον ἐν ταῖς φυτουργίαις τῶν ἀρετῶν ἐξετάζεται ἀλλὰ καὶ ἐργάτης ἐστὶν αὐτῶν καὶ φύλαξ τοῦτο δ' ἐστὶ μνήμων ὧν ἤκουσε καὶ ἤσκησεν ὁ δὲ πλαστὸς οὔτε ἐργάζεται τὰς ἀρετὰς οὔτε φυλάττει ἀλλὰ μόνον εἰσάγεται εἰς τὰ δόγματα ἀφθονίᾳ θεοῦ μέλλων αὐτίκα φυγὰς ἀρετῆς ἔσεσθαι.
διὰ τοῦτο ὃν μὲν μόνον τίθησιν ἐν τῷ παραδείσῳ πλαστὸν καλεῖ ὃν δὲ καὶ ἐργάτην καὶ φύλακα ἀποδείκνυσιν οὐ πλαστόν ἀλλὰ ὃν ἐποίησε· καὶ τοῦτον μὲν λαμβάνει ἐκεῖνον δὲ ἐκβάλλει.
ὃν δὲ λαμβάνει τριῶν ἀξιοῖ ἐξ ὧν συνέστηκεν ἡ εὐφυΐα εὐθιξίας ἐπιμονῆς μνήμης· ἡ μὲν οὖν εὐθιξία θέσις ἐστὶν ἐν τῷ παραδείσῳ ἡ δὲ ἐπιμονὴ πρᾶξις τῶν καλῶν τὸ ἐργάζεσθαι τὰ καλά ἡ δὲ μνήμη φυλακὴ καὶ διατήρησις τῶν ἁγίων δογμάτων.
ὁ δὲ πλαστὸς νοῦς οὔτε μνημονεύει τὰ καλὰ οὔτε ἐργάζεται μόνον δὲ εὔθικτός ἐστι· παρὸ καὶ τεθεὶς ἐν τῷ παραδείσῳ μικρὸν ὕστερον ἀποδιδράσκει καὶ ἐκβάλλεται.
Καὶ ἐξανέτειλεν ὁ θεὸς ἐκ τῆς γῆς πᾶν ξύλον ὡραῖον εἰς ὅρασιν καὶ καλὸν εἰς βρῶσιν καὶ τὸ ξύλον τῆς ζωῆς ἐν μέσῳ τῷ παραδείσῳ καὶ τὸ ξύλον τοῦ εἰδέναι γνωστὸν καλοῦ καὶ πονηροῦ.
ἃ φυτεύει ἐν τῇ ψυχῇ δένδρα ἀρετῆς νῦν ὑπογράφει· ἔστι δὲ ταῦτα αἵ τε κατὰ μέρος ἀρεταὶ καὶ αἱ κατ' αὐτὰς ἐνέργειαι καὶ τὰ κατορθώματα καὶ τὰ λεγόμενα παρὰ τοῖς φιλοσοφοῦσι καθήκοντα ταῦτά ἐστι τοῦ παραδείσου τὰ φυτά.
χαρακτηρίζει μέντοι γε αὐτὰ ταῦτα δηλῶν ὅτι τὸ ἀγαθὸν καὶ ὀφθῆναι κάλλιστόν ἐστι καὶ ἀπολαυσθῆναι· ἔνιαι γὰρ τῶν τεχνῶν θεωρητικαὶ μέν εἰσιν οὐ πρακτικαὶ δέ γεωμετρία ἀστρονομία ἔνιαι δὲ πρακτικαὶ μέν οὐ θεωρητικαὶ δέ τεκτονικὴ χαλκευτικὴ καὶ ὅσαι βάναυσοι λέγονται· ἡ δὲ ἀρετὴ καὶ θεωρητική ἐστι καὶ πρακτική· καὶ γὰρ θεωρίαν ἔχει ὁπότε καὶ ἡ ἐπ' αὐτὴν ὁδὸς φιλοσοφία διὰ τῶν τριῶν αὐτῆς μερῶν τοῦ λογικοῦ τοῦ ἠθικοῦ τοῦ φυσικοῦ καὶ πράξεις· ὅλου γὰρ τοῦ βίου ἐστὶ τέχνη ἡ ἀρετή ἐν ᾧ καὶ αἱ σύμπασαι πράξεις.
ἀλλὰ καίτοι θεωρίαν ἔχουσα καὶ πρᾶξιν πάλιν ἐν ἑκατέρῳ ὑπερβάλλει κατὰ τὸ κρεῖττον· καὶ γὰρ ἡ θεωρία τῆς ἀρετῆς παγκάλη καὶ ἡ πρᾶξις καὶ ἡ χρῆσις περιμάχητος.
διὸ καί φησιν ὅτι καὶ εἰς ὅρασίν ἐστιν ὡραῖον ὅπερ ἦν τοῦ θεωρητικοῦ σύμβολον καὶ καλὸν εἰς βρῶσιν ὅπερ ἐστὶ τοῦ χρηστικοῦ καὶ πρακτικοῦ σημεῖον.
τὸ δὲ ξύλον τῆς ζωῆς ἐστιν ἡ γενικωτάτη ἀρετή ἥν τινες ἀγαθότητα καλοῦσιν ἀφ' ἧς αἱ κατὰ μέρος ἀρεταὶ συνίστανται.
τούτου χάριν καὶ μέσον ἵδρυται τοῦ παραδείσου τὴν συνεκτικωτάτην χώραν ἔχον ἵνα ὑπὸ τῶν ἑκατέρωθεν βασιλέως  τρόπον δορυφορῆται.
οἱ δὲ λέγουσι τὴν καρδίαν ξύλον εἰρῆσθαι ζωῆς ἐπειδὴ αἰτία τε τοῦ ζῆν ἐστι καὶ τὴν μέσην τοῦ σώματος χώραν ἔλαχεν ὡς ἂν κατ' αὐτοὺς ἡγεμονικὸν ὑπάρχουσα.
ἀλλ' οὗτοι μὲν ἰατρικὴν δόξαν ἐκτιθέμενοι μᾶλλον ἢ φυσικὴν μὴ λανθανέτωσαν ἡμεῖς δέ ὡς καὶ πρότερον ἐλέχθη τὴν γενικωτάτην ἀρετὴν ξύλον εἰρῆσθαι ζωῆς λέγομεν.
τοῦτο μὲν οὖν ῥητῶς φησιν ὅτι ἐστὶν ἐν μέσῳ τῷ παραδείσῳ· τὸ δὲ ἕτερον ξύλον τὸ τοῦ γινώσκειν καλὸν καὶ πονηρόν οὐ δεδήλωκεν οὔτε εἰ ἐντὸς οὔτε εἰ ἐκτός ἐστι τοῦ παραδείσου ἀλλ' εἰπὼν οὕτως καὶ τὸ ξύλον τοῦ εἰδέναι γνωστὸν καλοῦ καὶ πονηροῦ εὐθὺς ἡσύχασεν οὐ δηλώσας ὅπου τετύχηκεν ὄν ἵνα μὴ ὁ φυσιολογίας ἀμύητος τὸν ὄντα τῆς ἐπιστήμης θαυμάζῃ.
πῶς; τὸ ἡγεμονικὸν ἡμῶν πανδεχές ἐστι καὶ ἔοικε κηρῷ πάντας τύπους καλούς τε καὶ αἰσχροὺς δεχομένῳ· παρὸ καὶ ὁ πτερνιστὴς Ἰακὼβ ὁμολογεῖ φάσκων Ἐπ' ἐμὲ ἐγένετο πάντα ταῦτα · ἐπὶ γὰρ μίαν οὖσαν τὴν ψυχὴν αἱ ἀμύθητοι τυπώσεις ἁπάντων τῶν ἐν τῷ παντὶ ἀναφέρονται· ὅταν μὲν οὖν δέξηται τὸν τῆς τελείας ἀρετῆς χαρακτῆρα γέγονε τὸ τῆς ζωῆς ξύλον ὅταν δὲ τὸν τῆς κακίας γέγονε τὸ τοῦ εἰδέναι γνωστὸν καλοῦ καὶ πονηροῦ· ἡ δὲ κακία πεφυγάδευται θείου χοροῦ· τὸ δεδεγμένον οὖν αὐτὴν ἡγεμονικὸν ἐν τῷ παραδείσῳ ἐστὶ κατὰ τὴν οὐσίαν ἐν αὐτῷ γάρ ἐστι καὶ ὁ τῆς ἀρετῆς χαρακτὴρ οἰκεῖος ὢν τῷ παραδείσῳ δυνάμει δὲ πάλιν οὐκ ἔστιν ἐν αὐτῷ ὅτι ὁ τύπος ὁ κακίας ἀλλότριός ἐστι θείων ἀνατολῶν.
ὃ δὲ λέγω καὶ οὕτως ἄν τις καταμάθοι.
νῦν ἐν τῷ σώματί μου τὸ ἡγεμονικόν ἐστι κατὰ τὴν οὐσίαν δυνάμει δὲ ἐν Ἰταλίᾳ ἢ Σικελίᾳ ὁπότε περὶ τῶν χωρῶν τούτων ἐπιλογίζεται καὶ ἐν οὐρανῷ ὁπότε περὶ οὐρανοῦ σκοπεῖ· παρὸ καὶ πολλάκις ἐν βεβήλοις ὄντες χωρίοις τινὲς κατὰ τὴν οὐσίαν ἐν ἱερωτάτοις ὑπάρχουσι φαντασιούμενοι τὰ ἀρετῆς καὶ ἔμπαλιν ἐν τοῖς ἀδύτοις ὑπάρχοντες ἄλλοι τὴν διάνοιάν εἰσι βέβηλοι τῷ τροπὰς πρὸς τὸ χεῖρον καὶ τύπους αὐτὴν λαμβάνειν φαύλους· ὥστε οὔτε ἐν τῷ παραδείσῳ ἡ κακία ἐστὶν οὔτε οὐχί ἐστι· δύναται μὲν γὰρ εἶναι κατ' οὐσίαν δυνάμει δὲ οὐ δύναται.
Ποταμὸς δὲ ἐκπορεύεται ἐξ Ἐδὲμ ποτίζειν τὸν παράδεισον· ἐκεῖθεν ἀφορίζεται εἰς τέσσαρας ἀρχάς.
ὄνομα  τῷ ἑνὶ Φεισών· οὗτος ὁ κυκλῶν πᾶσαν τὴν γῆν Εὐιλάτ ἐκεῖ οὗ ἐστι τὸ χρυσίον· τὸ δὲ χρυσίον τῆς γῆς ἐκείνης καλόν· καὶ ἐκεῖ ἐστιν ὁ ἄνθραξ καὶ ὁ λίθος ὁ πράσινος.
καὶ ὄνομα τῷ ποταμῷ τῷ δευτέρῳ Γηών· οὗτος κυκλοῖ πᾶσαν τὴν γῆν Αἰθιοπίας.
καὶ ὁ ποταμὸς ὁ τρίτος Τίγρις· οὗτος ὁ πορευόμενος κατέναντι Ἀσσυρίων.
ὁ δὲ ποταμὸς ὁ τέταρτος Εὐφράτης.
διὰ τούτων βούλεται τὰς κατὰ μέρος ἀρετὰς ὑπογράφειν· εἰσὶ δὲ τὸν ἀριθμὸν τέτταρες φρόνησις σωφροσύνη ἀνδρεία δικαιοσύνη.
ὁ μὲν δὴ μέγιστος ποταμός οὗ αἱ τέτταρες ἀπόρροιαι γεγόνασιν ἡ γενική ἐστιν ἀρετή ἣν ἀγαθότητα ὠνομάσαμεν αἱ δὲ τέτταρες ἀπόρροιαι αἱ ἰσάριθμοι ἀρεταί.
λαμβάνει μὲν οὖν τὰς ἀρχὰς ἡ γενικὴ ἀρετὴ ἀπὸ τῆς Ἐδέμ τῆς τοῦ θεοῦ σοφίας ἣ χαίρει καὶ γάνυται καὶ τρυφᾷ ἐπὶ μόνῳ τῷ πατρὶ αὐτῆς ἀγαλλομένη καὶ σεμνυνομένη θεῷ αἱ δὲ ἐν εἴδει τέτταρες ἀπὸ τῆς γενικῆς ἥτις ποταμοῦ δίκην ἄρδει τὰ κατορθώματα ἑκάσταις πολλῷ ῥεύματι καλῶν πράξεων.
ἴδωμεν δὲ καὶ τὰς λέξεις.
ποταμὸς δὲ φησίν ἐκπορεύεται ἐξ Ἐδὲμ ποτίζειν τὸν παράδεισον.
ποταμὸς ἡ γενική ἐστιν ἀρετή ἡ ἀγαθότης· αὕτη ἐκπορεύεται ἐκ τῆς Ἐδέμ τῆς τοῦ θεοῦ σοφίας· ἡ δέ ἐστιν ὁ θεοῦ λόγος· κατὰ γὰρ τοῦτον πεποίηται ἡ γενικὴ ἀρετή.
τὸν παράδεισον δὲ ποτίζει ἡ γενικὴ ἀρετή τουτέστι τὰς κατὰ μέρος ἀρετὰς ἄρδει.
ἀρχὰς δὲ οὐ τὰς τοπικὰς λαμβάνει ἀλλὰ τὰς ἡγεμονικάς· ἑκάστη γὰρ τῶν ἀρετῶν ἡγεμονὶς καὶ βασιλὶς ὡς ἀληθῶς ἐστι.
τὸ δὲ ἀφορίζεται ἴσον ἐστὶ τῷ ὅροις πεπεράτωται· ἡ μὲν φρόνησις περὶ τὰ ποιητέα ὅρους αὐτοῖς τιθεῖσα ἡ δὲ ἀνδρεία τοῖς ὑπομενετέοις ἡ δὲ σωφροσύνη τοῖς αἱρετέοις ἡ δὲ δικαιοσύνη τοῖς ἀπονεμητέοις.
ὄνομα τῷ ἑνὶ Φεισών· οὗτος ὁ κυκλῶν πᾶσαν τὴν γῆν Εὐιλάτ ἐκεῖ οὗ ἐστι τὸ χρυσίον τὸ δὲ χρυσίον τῆς γῆς ἐκείνης καλόν· καὶ ἐκεῖ ἐστιν ὁ ἄνθραξ καὶ ὁ λίθος ὁ πράσινος.
τῶν τεττάρων ἀρετῶν ἓν εἶδός ἐστιν ἡ φρόνησις ἣν Φεισὼν ὠνόμασε παρὰ τὸ φείδεσθαι καὶ φυλάττειν τὴν ψυχὴν ἀπὸ ἀδικημάτων.
χορεύει δὲ καὶ κύκλῳ περίεισι τὴν γῆν Εὐιλάτ τοῦτο δέ ἐστι τὴν εὐμενῆ καὶ πραεῖαν καὶ ἵλεων κατάστασιν περιέπει· καθάπερ δὲ  τῆς χυτῆς οὐσίας ἡ κρατίστη καὶ δοκιμωτάτη χρυσός ἐστιν οὕτως καὶ ψυχῆς ἡ δοκιμωτάτη ἀρετὴ φρόνησις γέγονε.
τὸ δὲ ἐκεῖ οὗ ἐστι τὸ χρυσίον οὐκ ἔστι τοπικὸν τοιοῦτον ἐκεῖ ὅπου ἐστὶ τὸ χρυσίον ἀλλ' ἐκεῖ οὗ κτῆμά ἐστιν ἡ χρυσαυγὴς καὶ πεπυρωμένη καὶ τιμία φρόνησις· κτῆμα δὲ θεοῦ κάλλιστον ἥδε ἀνωμολόγηται.
κατὰ δὲ τὸν τόπον τῆς φρονήσεως δύο εἰσὶ ποιοί ὅ τε φρόνιμος καὶ ὁ φρονῶν οὓς ἄνθρακι καὶ λίθῳ πρασίνῳ παραβέβληκεν.
καὶ ὄνομα τῷ ποταμῷ τῷ δευτέρῳ Γηών· οὗτος κυκλοῖ πᾶσαν τὴν γῆν Αἰθιοπίας.
συμβολικῶς ἐστιν ὁ ποταμὸς οὗτος ἡ ἀνδρεία· ἑρμηνευθὲν γὰρ τὸ Γηὼν ὄνομά ἐστι στῆθος ἢ κερατίζων· ἑκάτερον δὲ ἀνδρείας μηνυτικόν· περί τε γὰρ τὰ στήθη ὅπου καὶ ἡ καρδία διατρίβει καὶ πρὸς ἄμυναν εὐτρέπισται· ἐπιστήμη γάρ ἐστιν ὑπομενετέων καὶ οὐχ ὑπομενετέων καὶ οὐδετέρων.
περικυκλοῖ δὲ καὶ περικάθηται προσπολεμοῦσα τὴν Αἰθιοπίαν ἧς ἐστιν ἑρμηνευθὲν τοὔνομα ταπείνωσις· ταπεινὸν δὲ ἡ δειλία ἡ δὲ ἀνδρεία ταπεινώσει καὶ δειλίᾳ πολέμιον.
καὶ ὁ ποταμὸς ὁ τρίτος Τίγρις οὗτος ὁ πορευόμενος κατέναντι Ἀσσυρίων.
τρίτη ἐστὶν ἀρετὴ σωφροσύνη ἀντιστατοῦσα τῇ κατευθύνειν δοκούσῃ τὴν ἀνθρωπίνην ἀσθένειαν ἡδονῇ· Ἀσσύριοι γὰρ εὐθύνοντες Ἑλλάδι γλώττῃ καλοῦνται.
τίγριδι δὲ τῷ ἀτιθασωτάτῳ ζῴῳ τὴν ἐπιθυμίαν εἴκασε περὶ ἣν ἡ σωφροσύνη πραγματεύεται.
ἄξιον μέντοι ἀπορῆσαι διὰ τί δευτέρα μὲν ἀνδρεία τρίτη δὲ σωφροσύνη πρώτη δὲ φρόνησις εἴρηται καὶ οὐχ ἑτέραν τῶν ἀρετῶν τάξιν δεδήλωκε.
νοητέον οὖν ὅτι ἐστὶν ἡμῶν τριμερὴς ἡ ψυχὴ καὶ ἔχει μέρος τὸ μὲν λογικόν τὸ δὲ θυμικόν τὸ δὲ ἐπιθυμητικόν.
καὶ συμβέβηκε τοῦ μὲν λογικοῦ χωρίον εἶναι καὶ ἐνδιαίτημα τὴν κεφαλήν τοῦ δὲ θυμικοῦ τὰ στέρνα τοῦ δὲ ἐπιθυμητικοῦ τὸ ἦτρον ἀρετὴν δὲ ἑκάστῳ τῶν μερῶν οἰκείαν προσηρμόσθαι τῷ μὲν λογικῷ φρόνησιν λογισμοῦ γάρ ἐστιν ἐπιστήμην ἔχειν ὧν τε δεῖ ποιεῖν καὶ ὧν μή τῷ δὲ θυμικῷ ἀνδρείαν τῷ δὲ ἐπιθυμητικῷ σωφροσύνην  σωφροσύνῃ γὰρ τὰς ἐπιθυμίας ἀκούμεθα καὶ ἰώμεθα.
ὥσπερ οὖν κεφαλὴ μὲν πρῶτον τοῦ ζῴου καὶ ἀνωτάτω μέρος ἐστί δεύτερον δὲ στέρνα τρίτον δὲ ἦτρον καὶ πάλιν ψυχῆς πρῶτον μὲν τὸ λογικόν δεύτερον δὲ τὸ θυμικόν τρίτον δὲ τὸ ἐπιθυμητικόν οὕτως καὶ τῶν ἀρετῶν πρώτη μὲν ἡ περὶ τὸ πρῶτον μέρος τῆς ψυχῆς ὃ δὴ λογικόν ἐστι καὶ τοῦ σώματος διατρίβουσα κεφαλὴν φρόνησις δευτέρα δὲ ἀνδρεία ὅτι περὶ τὸ δεύτερον μέρος ψυχῆς μὲν θυμόν σώματος δὲ τὰ στέρνα φωλεύει τρίτη δὲ σωφροσύνη ὅτι περὶ τὸ ἦτρον ὃ δὴ τρίτον ἐστὶ τοῦ σώματος καὶ περὶ τὸ ἐπιθυμητικόν ὃ τρίτην εἴληχε χώραν ἐν ψυχῇ πραγματεύεται.
ὁ δὲ ποταμὸς φησίν ὁ τέταρτος Εὐφράτης.
καρποφορία καλεῖται ὁ Εὐφράτης ἔστι δὲ συμβολικῶς ἀρετὴ τετάρτη δικαιοσύνη καρποφόρος τῷ ὄντι καὶ εὐφραίνουσα τὴν διάνοιαν.
ὅταν δὲ ἔμπαλιν ἀφηνιάσῃ καὶ ἀναχαιτίσῃ ὁ θυμὸς καὶ ἡ ἐπιθυμία καὶ τὸν ἡνίοχον λέγω δὲ τὸν λογισμόν τῇ βίᾳ τῆς ὁρμῆς κατασύρῃ καὶ ὑποζεύξῃ ἑκάτερον δὲ πάθος λάβηται τῶν ἡνιῶν ἀδικία κρατεῖ· ἀνάγκη γὰρ ἀπειρίᾳ καὶ κακίᾳ τοῦ ἡνιόχου τὰ ὑπεζευγμένα κατὰ κρημνῶν φέρεσθαι καὶ βαράθρων ὥσπερ ἐμπειρίᾳ καὶ ἀρετῇ διασῴζεσθαι.
ἔτι καὶ οὕτως ἴδωμεν τὸ προκείμενον.
Φεισὼν ἑρμηνεύεται στόματος ἀλλοίωσις Εὐιλὰτ δὲ ὠδίνουσα· καὶ διὰ τούτων ἡ φρόνησις ἐμφαίνεται.
οἱ μὲν γὰρ πολλοὶ φρόνιμον νομίζουσι τὸν εὑρετὴν λόγων σοφιστικῶν καὶ δεινὸν ἑρμηνεῦσαι τὸ νοηθέν Μωυσῆς δὲ λογοφίλην μὲν αὐτὸν οἶδε φρόνιμον δὲ οὐδαμῶς.
ἐν ἀλλοιώσει γὰρ τοῦ στόματος τουτέστι τοῦ ἑρμηνευτικοῦ λόγου ἡ φρόνησις θεωρεῖται· ὅπερ ἦν μὴ ἐν λόγῳ τὸ φρονεῖν ἀλλ' ἐν ἔργῳ θεωρεῖσθαι καὶ σπουδαίαις πράξεσι.
κύκλον δὲ περιτίθησι καὶ ὡσανεὶ τεῖχος ἡ φρόνησις τῇ Εὐιλὰτ τῇ ὠδινούσῃ ἀφροσύνῃ πρὸς πολιορκίαν αὐτῆς καὶ καθαίρεσιν· ἀφροσύνῃ δὲ κύριον ὄνομά ἐστιν  ὠδίνουσα ὅτι ὁ ἄφρων νοῦς ἀνεφίκτων ἐρῶν ἑκάστοτε ἐν ὠδῖσίν ἐστιν ὅτε χρημάτων ἐρᾷ ὠδίνει ὅτε δόξης ὅτε ἡδονῆς ὅτε ἄλλου τινός.
ἐν ὠδῖσι δὲ ὢν οὐδέποτε τίκτει· οὐ γὰρ πέφυκε γόνιμον οὐδὲν τελεσφορεῖν ἡ τοῦ φαύλου ψυχή· ἃ δ' ἂν καὶ δοκῇ προφέρειν ἀμβλωθρίδια εὑρίσκεται καὶ ἐκτρώματα κατεσθίοντα τὸ ἥμισυ τῶν σαρκῶν αὐτῆς ἴσα θανάτῳ ψυχικῷ.
παρὸ καὶ δεῖται ὁ ἱερὸς λόγος Ἀαρὼν τοῦ θεοφιλοῦς Μωυσέως ἰάσασθαι τὴν τροπὴν τῆς Μαριάμ ἵνα μὴ γένηται ἐν ὠδῖνι κακῶν ἡ ψυχή διὸ καί φησι· μὴ γένηται ὡς ἴσον θανάτῳ ὡς ἔκτρωμα ἐκπορευόμενον ἐκ μήτρας μητρός καὶ κατεσθίει τὸ ἥμισυ τῶν σαρκῶν αὐτῆς.
Ἐκεῖ οὖν φησιν οὗ ἐστι τὸ χρυσίον.
οὐ λέγει ἐκεῖ εἶναι τὸ χρυσίον μόνον ἀλλὰ ἐκεῖ οὗ ἐστιν.
ἡ γὰρ φρόνησις ἣν εἴκασε χρυσίῳ ἀδόλῳ καὶ καθαρᾷ καὶ πεπυρωμένῃ καὶ δεδοκιμασμένῃ καὶ τιμίᾳ φύσει ἐκεῖ μέν ἐστιν ἐν τῇ τοῦ θεοῦ σοφίᾳ ἐκεῖ δὲ οὖσα οὐκ ἔστι τῆς σοφίας κτῆμα ἀλλὰ οὗ καὶ ἡ σοφία ἐστὶν αὐτή τοῦ δημιουργοῦ καὶ κτωμένου θεοῦ.
τὸ δὲ χρυσίον τῆς γῆς ἐκείνης καλόν.
καὶ ἐκεῖ ἐστιν ὁ ἄνθραξ καὶ ὁ λίθος ὁ πράσινος  οἱ δύο ποιοί ὅ τε φρόνιμος καὶ ὁ φρονῶν ὁ μὲν συνιστάμενος κατὰ τὴν φρόνησιν ὁ δὲ φρονῶν κατὰ τὸ φρονεῖν· τούτων γὰρ ἕνεκα τῶν ποιῶν ἔσπειρεν ὁ θεὸς ἐν τῷ γηγενεῖ φρόνησίν τε καὶ ἀρετήν· τί γὰρ ὄφελος ἦν αὐτῆς εἰ μὴ οἱ δεξόμενοι λογισμοὶ ὑπῆρχον καὶ τοὺς τύπους αὐτῆς ἐναπομαξόμενοι; ὥστ' εἰκότως ἐκεῖ ἐστιν ὅπου ἡ φρόνησις ὅ τε φρόνιμος καὶ ὁ φρονῶν οἱ δύο λίθοι.
μήποτε δὲ ὁ Ἰούδας ἐστὶ καὶ ὁ Ἰσσάχαρ· ὁ γὰρ τῆς τοῦ θεοῦ φρονήσεως ἀσκητὴς ἐξομολογεῖται εὐχαριστικῶς τῷ τὸ ἀγαθὸν ἀφθόνως δωρησαμένῳ ὁ δὲ καὶ τὰ καλὰ καὶ σπουδαῖα ἐργάζεται· τοῦ μὲν οὖν ἐξομολογουμένου ὁ Ἰούδας σύμβολον ἐφ' οὗ καὶ ἵσταται τίκτουσα ἡ Λεία  τοῦ δὲ ἐργαζομένου τὰ καλὰ ὁ Ἰσσάχαρ ὑπέθηκε γὰρ τὸν ὦμον εἰς τὸ πονεῖν καὶ ἐγένετο ἀνὴρ γεωργός  ἐφ' οὗ φησι Μωυσῆς σπαρέντος καὶ φυτευθέντος ἐν ψυχῇ ἔστι μισθός  ὅπερ ἦν οὐκ ἀτελὴς ὁ πόνος ἀλλὰ στεφανούμενος ὑπὸ θεοῦ καὶ μισθοδοτούμενος.
ὅτι δὲ τούτων ποιεῖται μνήμην δι' ἑτέρων δηλοῖ ὅταν ἐπὶ τοῦ ποδήρους φῇ· καὶ συνυφανεῖς ἐν αὐτῷ λίθον τετράστιχον· στίχος λίθων ἔσται σάρδιον τοπάζιον σμάραγδος ὁ στίχος ὁ εἷςῬουβὴν Συμεὼν Λευί· καὶ ὁ στίχος φησίν ὁ δεύτερος ἄνθραξ καὶ σάπφειρος · ὁ δὲ σάπφειρος πράσινος λίθος ἐστίν.
ἐγγέγλυπται δὲ τῷ μὲν ἄνθρακι ὁ Ἰούδας τέταρτος γάρ τῷ δὲ σαπφείρῳ ὁ Ἰσσάχαρ.
ἄυλος μὲν δὴ ὁ ἐξομολογούμενος Ἰούδας.
καὶ τὰ χρώματα μέντοι διάφορα· τῷ μὲν γὰρ ἐξομολογητικῷ οἰκεία χροιὰ ἡ τοῦ ἄνθρακος πεπύρωται γὰρ ἐν εὐχαριστίᾳ θεοῦ καὶ μεθύει τὴν νήφουσαν μέθην τῷ δὲ ἔτι πονοῦντι ἡ τοῦ πρασίνου λίθου ὠχροὶ γὰρ οἱ ἐν ἀσκήσει διά τε τὸν τρύχοντα πόνον καὶ διὰ δέος τοῦ μὴ τυχεῖν ἂν ἴσως τοῦ κατ' εὐχὴν τέλους.
Ἄξιον δὲ διαπορῆσαι διὰ τί οἱ μὲν δύο ποταμοὶ ὁ Φεισὼν καὶ ὁ Γηὼν κυκλοῦσι χώρας ὁ μὲν τὴν Εὐιλάτ ὁ δὲ τὴν Αἰθιοπίαν τῶν δὲ λοιπῶν οὐδέτερος ἀλλ' ὁ μὲν Τίγρις κατέναντι Ἀσσυρίων λέγεται εἶναι ὁ δὲ Εὐφράτης οὐδενός· καίτοι γε πρὸς τὸ ἀληθὲς ὁ Εὐφράτης καὶ περιρρεῖ τινας χώρας καὶ ἀντικρὺς ἔχει πολλάς.
ἀλλ' οὐκ ἔστι περὶ τοῦ ποταμοῦ ὁ λόγος ἀλλὰ περὶ ἤθους ἐπανορθώσεως.
λεκτέον οὖν ὅτι ἡ μὲν φρόνησις καὶ ἡ ἀνδρεία δύνανται κύκλον καὶ τεῖχος βαλέσθαι κατὰ τῶν ἐναντίων κακιῶν ἀφροσύνης τε καὶ δειλίας καὶ ἑλεῖν αὐτάς· ἀσθενεῖς γὰρ καὶ εὐάλωτοι ἀμφότεραι καὶ γὰρ ὁ ἄφρων εὔληπτος τῷ φρονίμῳ καὶ ὁ δειλὸς ὑποπέπτωκε τῷ ἀνδρείῳ· ἡ δὲ σωφροσύνη ἀδυνατεῖ κυκλώσασθαι  τὴν ἐπιθυμίαν καὶ ἡδονήν· χαλεπαὶ γὰρ ἀντίπαλοι καὶ δυσκαθαίρετοι.
διὸ καὶ κατέναντι Ἀσσυρίων ἐστὶν ὁ Τίγρις ποταμός ἡ σωφροσύνη τῆς ἡδονῆς.
ὥσπερ οὖν ὁ δικαστὴς οὔτε νικῆσαί τινας προῄρηται οὔτε πολεμῆσαί τισι καὶ ἐναντιωθῆναι γνώμην δὲ ἀποφηνάμενος βραβεύει τὸ δίκαιον οὕτως ἡ δικαιοσύνη οὐδενὸς οὖσα ἀντίδικος ἀπονέμει τὸ κατ' ἀξίαν ἑκάστῳ πράγματι.
Καὶ ἔλαβε κύριος ὁ θεὸς τὸν ἄνθρωπον ὃν ἐποίησε καὶ ἔθετο αὐτὸν ἐν τῷ παραδείσῳ ἐργάζεσθαι αὐτὸν καὶ φυλάσσειν.
τοῦ πλασθέντος διαφέρει ὃν ἐποίησεν ὁ θεὸς ἄνθρωπον ὡς εἶπον· ὁ μὲν γὰρ πλασθεὶς νοῦς ἐστι γεωδέστερος ὁ δὲ ποιηθεὶς ἀυλότερος φθαρτῆς ὕλης ἀμέτοχος καθαρωτέρας καὶ εἱλικρινεστέρας τετυχηκὼς συστάσεως.
τοῦτον οὖν τὸν καθαρὸν νοῦν λαμβάνει ὁ θεός οὐκ ἐῶν ἐκτὸς ἑαυτοῦ βαίνειν καὶ λαβὼν τίθησιν ἐν ταῖς ἐρριζωμέναις καὶ βλαστανούσαις ἀρεταῖς ἵνα ἐργάζηται αὐτὰς καὶ φυλάττῃ.
πολλοὶ γὰρ ἀσκηταὶ γενόμενοι τῆς ἀρετῆς ἐπὶ τοῦ τέλους μετέβαλον· ᾧ δὲ παρέχει ὁ θεὸς ἐπιστήμην βεβαίαν τούτῳ δίδωσιν ἀμφότερα ἐργάζεσθαί τε τὰς ἀρετὰς καὶ μηδέποτε αὐτῶν ἀφίστασθαι ἀλλ' ἀεὶ ταμιεύειν καὶ φυλάττειν ἑκάστην.
τὸ μὲν οὖν ἐργάζεσθαι ἀντὶ τοῦ πράττειν τὸ δὲ φυλάττειν ἀντὶ τοῦ μνημονεύειν.
Καὶ ἐνετείλατο κύριος ὁ θεὸς τῷ Ἀδὰμ λέγων· ἀπὸ παντὸς ξύλου τοῦ ἐν τῷ παραδείσῳ βρώσει φάγῃ ἀπὸ δὲ τοῦ ξύλου τοῦ γινώσκειν καλὸν καὶ πονηρὸν οὐ φάγεσθε ἀπ' αὐτοῦ· ᾗ δ' ἂν ἡμέρᾳ φάγητε ἀπ' αὐτοῦ θανάτῳ ἀποθανεῖσθε.
ποίῳ Ἀδὰμ ἐντέλλεται καὶ τίς ἐστιν οὗτος διαπορητέον· οὐ γὰρ μέμνηται πρότερον αὐτοῦ νυνὶ δὲ πρῶτον ὠνόμακεν αὐτόν.
μήποτ' οὖν βούλεταί σοι τοῦ πλαστοῦ ἀνθρώπου παραστῆσαι τοὔνομα.
κάλει  δή φησίν αὐτὸν γῆν· τοῦτο γὰρ Ἀδὰμ ἑρμηνεύεται ὥστε ὅταν ἀκούῃς Ἀδάμ γήϊνον καὶ φθαρτὸν νοῦν εἶναι νόμιζε· ὁ γὰρ κατ' εἰκόνα οὐ γήϊνος ἀλλ' οὐράνιος.
ζητητέον δέ διὰ τί πᾶσιν ἐπιτιθεὶς τοῖς ἄλλοις τὰ ὀνόματα οὐκ ἐπιτέθεικεν ἑαυτῷ.
εἶτ' οὐκ εὐήθεις οἱ περὶ θεοῦ σκεπτόμενοι οὐσίας; οἳ γὰρ τῆς ἰδίας ψυχῆς τὴν οὐσίαν οὐκ ἴσασι πῶς ἂν περὶ τῆς τῶν ὅλων ψυχῆς ἀκριβώσαιεν; ἡ γὰρ τῶν ὅλων ψυχὴ ὁ θεός ἐστι κατὰ ἔννοιαν.
εἰκότως οὖν ὁ Ἀδάμ τουτέστιν ὁ νοῦς τὰ ἄλλα ὀνομάζων καὶ καταλαμβάνων ἑαυτῷ ὄνομα οὐκ ἐπιτίθησιν ὅτι ἑαυτὸν ἀγνοεῖ καὶ τὴν ἰδίαν φύσιν.
ἐντέλλεται δὲ τούτῳ καὶ οὐχὶ τῷ κατ' εἰκόνα καὶ κατὰ τὴν ἰδέαν γεγονότι· ἐκεῖνος μὲν γὰρ καὶ δίχα προτροπῆς ἔχει τὴν ἀρετὴν αὐτομαθῶς οὗτος δ' ἄνευ διδασκαλίας οὐκ ἂν φρονήσεως ἐπιλάχοι.
διαφέρει δὲ τρία ταῦτα· πρόσταξις ἀπαγόρευσις ἐντολὴ καὶ παραίνεσις· ἡ μὲν γὰρ ἀπαγόρευσις περὶ ἁμαρτημάτων γίνεται καὶ πρὸς φαῦλον ἡ δὲ πρόσταξις περὶ κατορθωμάτων ἡ δὲ παραίνεσις πρὸς τὸν μέσον τὸν μήτε φαῦλον μήτε σπουδαῖον· οὔτε γὰρ ἁμαρτάνει ὡς ἀπαγορεύειν ἄν τινα αὐτῷ οὔτε κατορθοῖ κατὰ τὴν τοῦ ὀρθοῦ λόγου πρόσταξιν ἀλλὰ χρείαν ἔχει παραινέσεως τῆς ἀνέχειν μὲν τῶν φαύλων διδασκούσης προτρεπούσης δὲ ἐφίεσθαι τῶν ἀστείων.
τῷ μὲν οὖν τελείῳ τῷ κατ' εἰκόνα προστάττειν ἢ ἀπαγορεύειν ἢ παραινεῖν οὐχὶ δεῖ οὐδενὸς γὰρ τούτων ὁ τέλειος δεῖται τῷ δὲ φαύλῳ προστάξεως καὶ ἀπαγορεύσεως χρεία τῷ δὲ νηπίῳ παραινέσεως καὶ διδασκαλίας ὥσπερ τῷ τελείῳ γραμματικῷ ἢ μουσικῷ οὐδενὸς δεῖ παραγγέλματος τῶν εἰς τὰς τέχνας τῷ δὲ σφαλλομένῳ περὶ τὰ θεωρήματα ὡσανεί τινων νόμων προστάξεις καὶ ἀπαγορεύσεις ἐχόντων τῷ δὲ ἄρτι μανθάνοντι  διδασκαλίας.
εἰκότως οὖν τῷ γηίνῳ νῷ μήτε φαύλῳ ὄντι μήτε σπουδαίῳ ἀλλὰ μέσῳ τὰ νῦν ἐντέλλεται καὶ παραινεῖ.
ἡ δὲ παραίνεσις γίνεται δι' ἀμφοτέρων τῶν κλήσεων καὶ τοῦ κυρίου καὶ τοῦ θεοῦ ἐνετείλατο γὰρ κύριος ὁ θεός ἵνα εἰ μὲν πείθοιτο ταῖς παραινέσεσιν ὑπὸ τοῦ θεοῦ εὐεργεσιῶν ἀξιωθείη εἰ δὲ ἀφηνιάζοι ὑπὸ τοῦ κυρίου ὡς δεσπότου καὶ ἐξουσίαν ἔχοντος σκορακίζοιτο.
διόπερ καὶ ὅτε ἐκβάλλεται τοῦ παραδείσου τὰς αὐτὰς κλήσεις παρείληφε λέγει γάρ· καὶ ἐξαπέστειλεν αὐτὸν κύριος ὁ θεὸς ἐκ τοῦ παραδείσου τῆς τρυφῆς ἐργάζεσθαι τὴν γῆν ἐξ ἧς ἐλήφθη  ἵνα ἐπεὶ καὶ ὡς δεσπότης ὁ κύριος καὶ ὡς εὐεργέτης ὁ θεὸς ἐνετέλλετο πάλιν ὡς ἀμφότερα ὢν τὸν παρακούσαντα τιμωρῆται· δι' ὧν γὰρ προὔτρεπε δυνάμεων διὰ τούτων τὸν ἀπειθοῦντα ἀποπέμπεται.
Ἃ δὲ παραινεῖ ταῦτά ἐστιν· ἀπὸ παντὸς ξύλου τοῦ ἐν τῷ παραδείσῳ βρώσει φάγῃ.
προτρέπει τὴν τοῦ ἀνθρώπου ψυχὴν μὴ ἀφ' ἑνὸς ξύλου μηδ' ἀπὸ μιᾶς ἀρετῆς ἀλλ' ἀπὸ πασῶν τῶν ἀρετῶν ὠφελεῖσθαι· τὸ γὰρ φαγεῖν σύμβολόν ἐστι τροφῆς ψυχικῆς· τρέφεται δὲ ἡ ψυχὴ ἀναλήψει τῶν καλῶν καὶ πράξει τῶν κατορθωμάτων.
μὴ μόνον δέ φησι φάγῃ ἀλλὰ καὶ βρώσει τουτέστι καταλέσας καὶ ἐπιλεάνας μὴ ἰδιώτου ἀλλ' ἀθλητοῦ τρόπον τὴν τροφήν ἵνα ἰσχὺν καὶ δύναμιν περιποιήσῃ· καὶ γὰρ τοῖς ἀθληταῖς οἱ ἀλεῖπται παραγγέλλουσι μὴ κάπτειν ἀλλὰ κατὰ σχολὴν λεαίνειν ἵνα πρὸς ἰσχὺν ἐπιδιδῶσιν· ἑτέρως γὰρ ἐγὼ καὶ ὁ ἀθλητὴς τρεφόμεθα ἐγὼ μὲν γὰρ ἕνεκα τοῦ ζῆν μόνον ὁ δὲ ἀθλητὴς καὶ ἕνεκα τοῦ πιαίνεσθαι καὶ ῥώννυσθαι παρὸ καὶ ἕν τι τῶν ἀσκητικῶν ἐστι τὸ λεαίνεσθαι τροφήν.
τὸ βρώσει φαγεῖν ἐστι τοιοῦτον.
ἔτι δὲ ἀκριβέστερον διατυπώσωμεν αὐτό.
πάλιν ἐδώδιμον τὸ τὸν ὄντα τιμᾶσθαι· τότε δὲ βρώσει ὅταν καὶ μετὰ τῆς τοῦ κεφαλαίου ἀναπτύξεως καὶ τῆς τῶν αἰτιῶν ἀποδόσεως.
ἀπὸ δὲ τοῦ ξύλου τοῦ γινώσκειν καλὸν καὶ πονηρὸν οὐ φάγεσθε ἀπ' αὐτοῦ.
οὐκοῦν οὐκ ἔστιν ἐν τῷ παραδείσῳ τὸ ξύλον  τοῦτο· εἰ γὰρ ἀπὸ παντὸς ἐσθίειν παραγγέλλει τῶν ἐν τῷ παραδείσῳ ἀπὸ δὲ τούτου μὴ φαγεῖν δῆλον ὅτι οὐκ ἔστιν ἐν τῷ παραδείσῳ· καὶ φυσικῶς· ἔστι γάρ ὡς ἔφην οὐσίᾳ καὶ οὐκ ἔστι δυνάμει.
ὥσπερ γὰρ ἐν τῷ κηρῷ δυνάμει μέν εἰσι πᾶσαι αἱ σφραγῖδες ἐντελεχείᾳ δὲ μόνη ἡ τετυπωμένη οὕτως καὶ ἐν τῇ ψυχῇ κηροειδεῖ ὑπαρχούσῃ πάντες οἱ τύποι περιέχονται δυνάμει οὐκ ἀποτελέσματι κρατεῖ δὲ ὁ εἷς χαραχθεὶς ἐν αὐτῇ ἕως μὴ ἀπαλήλιπται ὑφ' ἑτέρου ἐναργέστερον καὶ ἐκδήλως μᾶλλον ἐπιχαράξαντος.
ἑξῆς κἀκεῖνο διαπορητέον· ὅτε μὲν παραινεῖ ἀπὸ παντὸς ξύλου τοῦ παραδείσου ἐσθίειν ἕνα προτρέπει ὅτε δὲ ἀπαγορεύει χρῆσθαι τῷ πονηροῦ καὶ καλοῦ αἰτίῳ πλείοσι διαλέγεται· ἐκεῖ μὲν γάρ φησιν ἀπὸ παντὸς φάγῃ ἐνταῦθα δὲ οὐ φάγεσθε καὶ ᾗ δ' ἂν ἡμέρᾳ φάγητε οὐχὶ φάγῃς καὶ ἀποθανεῖσθε οὐχὶ ἀποθανῇ.
λεκτέον οὖν τάδε ὅτι πρῶτον μὲν σπάνιόν ἐστι τἀγαθόν τὸ δὲ κακὸν πολύχουν· διὰ τοῦτο σοφὸν μὲν εὑρεῖν ἕνα μόνον ἔργον φαύλων δὲ πλῆθος ἀναρίθμητον· εἰκότως οὖν ἑνὶ παραγγέλλει ταῖς ἀρεταῖς ἐντρέφεσθαι πολλοῖς δὲ περὶ τοῦ πανουργίας ἀπέχεσθαι ταύτῃ γὰρ μυρίοι χρῶνται.
λέγει γε μήν· ᾗ ἂν ἡμέρᾳ φάγητε ἀπ' αὐτοῦ θανάτῳ ἀποθανεῖσθε.
καὶ φαγόντες οὐχ οἷον οὐκ ἀποθνῄσκουσιν ἀλλὰ καὶ παιδοποιοῦνται καὶ ἑτέροις τοῦ ζῆν αἴτιοι καθίστανται.
παρὸ καί φησιν οὐκ ἀποθανεῖν αὐτὸ μόνον ἀλλὰ θανάτῳ ἀποθανεῖν δηλῶν οὐ τὸν κοινὸν ἀλλὰ τὸν ἴδιον καὶ κατ' ἐξοχὴν θάνατον ὅς ἐστι ψυχῆς ἐντυμβευομένης πάθεσι καὶ κακίαις ἁπάσαις.
καὶ σχεδὸν οὗτος ὁ θάνατος μάχεται ἐκείνῳ· ἐκεῖνος μὲν γὰρ διάκρισίς ἐστι τῶν συγκριθέντων σώματός τε καὶ ψυχῆς οὗτος δὲ τοὐναντίον σύνοδος ἀμφοῖν κρατοῦντος μὲν τοῦ χείρονος σώματος κρατουμένου δὲ τοῦ κρείττονος ψυχῆς.
ὅπου δ' ἂν λέγῃ θανάτῳ ἀποθανεῖν παρατήρει ὅτι θάνατον τὸν ἐπὶ τιμωρίᾳ παραλαμβάνει οὐ τὸν φύσει γινόμενον· φύσει μὲν οὖν ἐστι καθ' ὃν χωρίζεται ψυχὴ ἀπὸ σώματος ὁ δὲ ἐπὶ τιμωρίᾳ συνίσταται ὅταν ἡ ψυχὴ τὸν ἀρετῆς βίον θνῄσκῃ τὸν δὲ κακίας ζῇ μόνον.
εὖ καὶ ὁ Ἡράκλειτος κατὰ τοῦτο Μωυσέως ἀκολουθήσας τῷ δόγματι φησὶ γάρ· Ζῶμεν τὸν ἐκείνων θάνατον τεθνήκαμεν δὲ τὸν ἐκείνων βίον ὡς νῦν μέν ὅτε ζῶμεν τεθνηκυίας τῆς ψυχῆς καὶ ὡς ἂν ἐν σήματι τῷ σώματι ἐντετυμβευμένης εἰ δὲ ἀποθάνοιμεν τῆς ψυχῆς ζώσης τὸν ἴδιον βίον καὶ ἀπηλλαγμένης κακοῦ καὶ νεκροῦ συνδέτου τοῦ σώματος.
Καὶ εἶπε κύριος ὁ θεός Οὐ καλὸν εἶναι τὸν ἄνθρωπον μόνον ποιήσωμεν αὐτῷ βοηθὸν κατ' αὐτόν.
τὸ δὲ μόνον εἶναι τὸν θεὸν ἔστι μὲν ἐκδέξασθαι καὶ οὕτως ὅτι οὔτε πρὸ γενέσεως ἦν τι σὺν τῷ θεῷ οὔτε κόσμου γενομένου συντάττεταί τι αὐτῷ· χρῄζει γὰρ οὐδενὸς τὸ παράπαν.
ἀμείνων δὲ ἥδε ἡ ἐκδοχή· ὁ θεὸς μόνος ἐστὶ καὶ ἕν οὐ σύγκριμα φύσις ἁπλῆ ἡμῶν δ' ἕκαστος καὶ τῶν ἄλλων ὅσα γέγονε πολλά· οἷον ἐγὼ πολλά εἰμι ψυχὴ σῶμα καὶ ψυχῆς ἄλογον λογικόν πάλιν σώματος θερμὸν ψυχρὸν βαρὺ κοῦφον ξηρὸν ὑγρόν· ὁ δὲ θεὸς οὐ σύγκριμα οὐδὲ ἐκ πολλῶν συνεστώς ἀλλ' ἀμιγὴς ἄλλῳ· ὃ γὰρ ἂν προσκριθῇ  θεῷ ἢ κρεῖσσόν ἐστιν αὐτοῦ ἢ ἔλασσον ἢ ἴσον αὐτῷ· οὔτε δὲ ἴσον οὔτε κρεῖσσόν ἐστι θεοῦ ἔλασσόν γε μὴν οὐδὲν αὐτῷ προσκρίνεται· εἰ δὲ μή καὶ αὐτὸς ἐλαττωθήσεται· εἰ δὲ τοῦτο καὶ φθαρτὸς ἔσται ὅπερ οὐδὲ θέμις νοῆσαι.
τέτακται οὖν ὁ θεὸς κατὰ τὸ ἓν καὶ τὴν μονάδα μᾶλλον δὲ ἡ μονὰς κατὰ τὸν ἕνα θεόν· πᾶς γὰρ ἀριθμὸς νεώτερος κόσμου ὡς καὶ χρόνος ὁ δὲ θεὸς πρεσβύτερος κόσμου καὶ δημιουργός.
οὐδένα δὲ ἄνθρωπον καλόν ἐστιν εἶναι μόνον.
δύο γὰρ ἀνθρώπων γένη τό τε κατὰ τὴν εἰκόνα γεγονὸς καὶ τὸ πεπλασμένον ἐκ γῆς· οὔτε δὲ τῷ κατ' εἰκόνα ἀνθρώπῳ καλόν ἐστιν εἶναι μόνῳἐφίεται γὰρ τῆς εἰκόνος· ἡ γὰρ εἰκὼν τοῦ θεοῦ ἀρχέτυπος ἄλλων ἐστί· πᾶν δὲ μίμημα ποθεῖ τοῦτο οὗπέρ ἐστι μίμημα καὶ μετ' ἐκείνου τάττεταιοὔτε τῷ πλαστῷ πολὺ μᾶλλον καλόν ἐστιν εἶναι μόνῳ ἀλλὰ καὶ ἀδύνατον καὶ γὰρ αἰσθήσεις καὶ πάθη καὶ κακίαι καὶ μυρία ἄλλα τούτῳ τῷ νῷ συνέζευκται καὶ συνήρμοσται.
τῷ δὲ δευτέρῳ ἀνθρώπῳ βοηθὸς συνίσταται πρῶτον μὲν γενητός ποιήσωμεν γάρ φησιν αὐτῷ βοηθόν ἔπειτα δὲ νεώτερος τοῦ βοηθουμένου· πρότερον μὲν γὰρ ἔπλασε τὸν νοῦν μέλλει δὲ πλάττειν τὸν βοηθὸν αὐτοῦ.
ἀλλὰ καὶ ταῦτα φυσικῶς ἀλληγορεῖ· ἡ γὰρ αἴσθησις καὶ τὰ πάθη τῆς ψυχῆς εἰσι βοηθοὶ νεώτεροι τῆς ψυχῆς.
πῶς μὲν οὖν βοηθοῦσιν ὀψόμεθα· ὅτι δέ εἰσι νεώτεροι θεασώμεθα.
ὥσπερ κατὰ τοὺς ἀρίστους τῶν ἰατρῶν καὶ φυσικῶν δοκεῖ τοῦ ὅλου σώματος προπλάττεσθαι ἡ καρδία θεμελίου τρόπον ἢ ὡς ἐν νηὶ τρόπις ἐφ' ᾗ οἰκοδομεῖται τὸ ἄλλο σῶμαπαρὸ καὶ μετὰ τὴν τελευτὴν ἔτι ἐμπηδᾶν φασιν αὐτὴν ὡς καὶ πρώτην γινομένην καὶ ὑστέραν φθειρομένην οὕτως καὶ τὸ ἡγεμονικὸν τῆς ψυχῆς πρεσβύτερον τῆς ὅλης εἶναι τὸ δ' ἄλογον νεώτερον οὗ τὴν γένεσιν οὔπω μὲν δεδήλωκε μέλλει δὲ ὑπογράφειν.
τὸ δὲ ἄλογον αἴσθησίς ἐστι καὶ τὰ ταύτης ἔκγονα πάθη καὶ μάλιστα εἰ μὴ κρίσεις εἰσὶν ἡμέτεραι.
καὶ νεώτερος οὖν οὗτος ὁ βοηθὸς θεοῦ καὶ γενητὸς εἰκότως.
τὸ δ' ὑπερτεθὲν ἴδωμεν πῶς βοηθεῖ.
διὸ καὶ εὐθυβόλως εἶπε κατ' αὐτὸν εἶναι τὸν βοηθόν· τῷ γὰρ ὄντι οἰκεῖος οὗτος ὁ βοηθός ἐστι τῷ νῷ ὡς ἂν ἀδελφὸς καὶ ὅμαιμος· μιᾶς γάρ ἐστι ψυχῆς μέρη καὶ γεννήματα ἥ τε αἴσθησις καὶ τὰ πάθη.
Τοῦ δὲ βοηθοῦ ἐστι διττὸν τὸ εἶδος τὸ μὲν ἐν πάθεσι τὸ δ' ἐν αἰσθήσει.
τό γε νῦν μόνον τὸ πρότερον εἶδος γεννήσει λέγει γάρ· καὶ ἔπλασεν ὁ θεὸς ἔτι ἐκ τῆς γῆς πάντα τὰ θηρία τοῦ ἀγροῦ καὶ πάντα τὰ πετεινὰ τοῦ οὐρανοῦ καὶ ἤγαγεν αὐτὰ πρὸς τὸν Ἀδάμ ἰδεῖν τί καλέσει αὐτά· καὶ πᾶν ὃ ἂν ἐκάλεσεν αὐτὸ Ἀδὰμ ψυχὴν ζῶσαν τοῦτο ὄνομα αὐτοῦ.
ὁρᾷς τίνες εἰσὶν ἡμῶν οἱ βοηθοί τὰ θηρία τῆς ψυχῆς τὰ πάθη· εἰπὼν γὰρ ποιήσωμεν βοηθὸν κατ' αὐτόν ἐπιφέρει τὸ ἔπλασε τὰ θηρία ὡς τῶν θηρίων ὄντων βοηθῶν ἡμῖν.
οὐ κυρίως δὲ οὗτοι βοηθοὶ ἀλλὰ καταχρηστικῶς λέγονται εὑρίσκονταί γέ τοι πρὸς ἀλήθειαν καὶ πολέμιοι ὥσπερ καὶ τῶν πόλεων ἔστιν ὅτε οἱ σύμμαχοι προδόται καὶ αὐτόμολοι καὶ ἐν ταῖς φιλίαις οἱ κόλακες ἀντὶ ἑταίρων ἐχθροί.
οὐρανὸν δὲ καὶ ἀγρὸν συνωνύμως κέκληκεν ἀλληγορῶν τὸν νοῦν· οὗτος γὰρ καὶ ὡς ἀγρὸς ἀνατολὰς καὶ βλάστας ἔχει μυρίας ὅσας καὶ ὡς οὐρανὸς πάλιν λαμπρὰς καὶ θείας καὶ εὐδαίμονας φύσεις.
θηρίοις δὲ καὶ πτηνοῖς ἀπεικάζει τὰ πάθη ὅτι σίνεται τὸν νοῦν ἀτίθασα καὶ ἀνήμερα ὄντα καὶ ὅτι πτηνῶν τρόπον ἐπιποτᾶται τῇ διανοίᾳ· ὀξεῖα γὰρ ἡ τούτων καὶ ἀνεπίσχετος ὁρμή.
οὐ παρέργως δὲ πρόσκειται τῷ ἔπλασε τὸ ἔτι.
τί παθὼν οὖν ἄλλα πλάττει θηρία νῦν οὐκ ἀρκεσθεὶς τοῖς προτέροις; λεκτέον οὖν ἠθικῶς μὲν τοῦτο· πλούσιόν ἐστι τὸ κακίας γένος ἐν τῷ γενητῷ ὥστε ἀεὶ γεννᾶσθαι τὰ φαυλότατα ἐν τούτῳ· φυσικῶς δὲ ἐκεῖνο· πρότερον μὲν ἐν τῇ ἑξαημέρῳ τὰ γένη τῶν παθῶν καὶ τὰς ἰδέας εἰργάζετο νυνὶ δὲ τὰ εἴδη προσπλάττει· διό φησιν ἔπλασεν ἔτι.
ὅτι δὲ τὰ πάλαι κατασκευασθέντα γένη ἦν φανερὸν ἐξ ὧν φησιν ἐξαγαγέτω ἡ γῆ ψυχὴν ζῶσαν οὐ κατ' εἶδος ἀλλὰ κατὰ γένος.
καὶ τοιοῦτος ἐν ἅπασιν εὑρίσκεται· πρὸ γὰρ τῶν εἰδῶν ἀποτελεῖ τὰ γένη ὥσπερ καὶ ἐπὶ τοῦ ἀνθρώπου· προτυπώσας γὰρ τὸν γενικὸν ἄνθρωπον ἐν ᾧ τὸ ἄρρεν καὶ τὸ θῆλυ γένος φησὶν εἶναι ὕστερον τὸ εἶδος ἀπεργάζεται τὸν Ἀδάμ.
τοῦτο μὲν οὖν τὸ εἶδος τῶν βοηθῶν εἴρηκε τὸ δ' ἕτερον ὑπερτίθεται τὸ τῆς αἰσθήσεως ἔστ' ἂν ἐπιχειρῇ πλάττειν τὴν γυναῖκα· ἐκεῖνο δ' ὑπερθέμενος περὶ τῆς τῶν ὀνομάτων θέσεως τεχνολογεῖ.
ἔστι δὲ καὶ ἡ τροπικὴ καὶ ἡ ῥητὴ ἀπόδοσις ἀξία τοῦ θαυμάζεσθαι· ἡ μὲν ῥητή παρόσον τὴν θέσιν τῶν ὀνομάτων προσῆψε τῷ πρώτῳ γενομένῳ ὁ νομοθέτης.
καὶ γὰρ οἱ παρ' Ἕλλησι φιλοσοφοῦντες εἶπον εἶναι σοφοὺς τοὺς πρώτους τοῖς πράγμασι τὰ ὀνόματα θέντας· Μωυσῆς δὲ ἄμεινον ὅτι πρῶτον μὲν οὔ τισι τῶν πρότερον ἀλλὰ τῷ πρώτῳ γενομένῳ ἵνα ὥσπερ αὐτὸς ἀρχὴ τοῖς ἄλλοις γενέσεως ἐπλάσθη οὕτως καὶ αὐτὸς ἀρχὴ τοῦ διαλέγεσθαι νομισθῇμὴ γὰρ ὄντων ὀνομάτων οὐδ' ἂν διάλεκτος ἦν ἔπειτα ὅτι πολλῶν μὲν τιθέντων ὀνόματα διάφωνα καὶ ἄμικτα ἔμελλεν ἔσεσθαι ἄλλων ἄλλως τιθέντων ἑνὸς δὲ ὤφειλεν ἡ θέσις ἐφαρμόττειν τῷ πράγματι καὶ τοῦτ' εἶναι σύμβολον ἅπασι τὸ αὐτὸ τοῦ τυγχάνοντος ἢ τοῦ σημαινομένου.
ὁ δὲ ἠθικὸς λόγος τοιοῦτός ἐστιν· τὸ τί πολλάκις τίθεμεν ἀντὶ τοῦ διὰ τί οἷον τί λέλουσαι τί περιπατεῖς τί διαλέγῃ πάντα γὰρ ταῦτα ἀντὶ τοῦ διὰ τί.
πάλιν τὴν τῶν χρημάτων κτῆσιν ὁ μὲν φαῦλος τελειότατον ἀγαθὸν κρίνει ὁ δὲ σπουδαῖος ἀναγκαῖον καὶ χρήσιμον αὐτὸ μόνον.
εἰκότως οὖν ὁ θεὸς ἰδεῖν καὶ καταμαθεῖν βούλεται πῶς ἕκαστον τούτων προσκαλεῖται καὶ ἀποδέχεται ὁ νοῦς εἴτε ὡς ἀγαθὰ εἴτε ὡς ἀδιάφορα ἢ ὡς κακὰ μέν χρειώδη δὲ ἄλλως.
διὸ καὶ πᾶν ὃ ἂν προσεκαλέσατο καὶ ἠσπάσατο ὡς ψυχὴν ζῶσαν ἰσότιμον αὐτὸ ἡγησάμενος ψυχῇ τοῦτο ὄνομα οὐ τοῦ κληθέντος ἐγίνετο μόνον ἀλλὰ καὶ τοῦ καλέσαντος· οἷον εἰ ἀπεδέξατο ἡδονήν ἐκαλεῖτο ἡδονικός εἰ ἐπιθυμίαν ἐπιθυμητικός εἰ ἀκολασίαν ἀκόλαστος εἰ δειλίαν δειλός καὶ οὕτως ἐπὶ τῶν ἄλλων· ὥσπερ γὰρ ἀπὸ τῶν ἀρετῶν ὁ κατ' αὐτὰς ποιὸς καλεῖται φρόνιμος ἢ σώφρων ἢ δίκαιος ἢ ἀνδρεῖος οὕτως ἀπὸ τῶν κακιῶν ἄδικος καὶ ἄφρων καὶ ἄνανδρος ἐπειδὰν τὰς ἕξεις προσκαλέσηται καὶ δεξιώσηται.
Καὶ ἐπέβαλεν ὁ θεὸς ἔκστασιν ἐπὶ τὸν Ἀδάμ καὶ ὕπνωσε· καὶ ἔλαβε μίαν τῶν πλευρῶν αὐτοῦ καὶ τὰ ἑξῆς.
διὰ τί δὲ οὐκ ἐξ ἄλλου μέρους τοσούτων ὑπαρχόντων ἀλλ' ἐκ πλευρᾶς ἐτύπου τὴν γυναῖκα; ποτέραν δὲ πλευρὰν ἔλαβενἵνα καὶ δύο μόνας ἐμφαίνεσθαι φῶμεν πρὸς γὰρ ἀλήθειαν οὐδὲ πλῆθος αὐτῶν ἐδήλωσεν; ἆρά γε τὴν εὐώνυμον ἢ τὴν δεξιάν; εἴ γε μὴν ἀνεπλήρου σαρκὶ τὴν ἑτέραν ἡ ἀπολειπομένη οὐκ ἦν σαρκίνη δήπου; καὶ μὴν ἀδελφαί γ' εἰσὶ καὶ συγγενεῖς πᾶσι τοῖς μέρεσιν αἱ ἡμῶν πλευραὶ καὶ σαρκὸς γεγόνασι.
τούτου προειρημένου κἀκεῖνο λεκτέον  ὅτι ὁ γυμνὸς καὶ ἀνένδετος σώματι νοῦςπερὶ γὰρ τοῦ μήπω ἐνδεδεμένου ἐστὶν ὁ λόγος πολλὰς ἔχει δυνάμεις ἑκτικὴν φυτικὴν ψυχικὴν λογικὴν διανοητικήν ἄλλας μυρίας κατά τε εἴδη καὶ γένη.
ἡ μὲν ἕξις κοινὴ καὶ τῶν ἀψύχων ἐστὶ λίθων καὶ ξύλων ἧς μετέχει καὶ τὰ ἐν ἡμῖν ἐοικότα λίθοις ὀστέα.
ἡ δὲ φύσις διατείνει καὶ ἐπὶ τὰ φυτά· καὶ ἐν ἡμῖν δέ ἐστιν ἐοικότα φυτοῖς ὄνυχές τε καὶ τρίχες· ἔστι δὲ ἡ φύσις ἕξις ἤδη κινουμένη.
ψυχὴ δέ ἐστι φύσις προσειληφυῖα φαντασίαν καὶ ὁρμήν· αὕτη κοινὴ καὶ τῶν ἀλόγων ἐστίν· ἔχει δὲ καὶ ὁ ἡμέτερος νοῦς ἀναλογοῦν τι ἀλόγου ψυχῇ.
πάλιν ἡ διανοητικὴ δύναμις ἰδία τοῦ νοῦ ἐστι καὶ ἡ λογικὴ κοινὴ μὲν τάχα καὶ τῶν θειοτέρων φύσεων ἰδία δὲ ὡς ἐν θνητοῖς ἀνθρώπου· αὕτη δὲ διττή ἡ μὲν καθ' ἣν λογικοί ἐσμεν νοῦ μετέχοντες ἡ δὲ καθ' ἣν διαλεγόμεθα.
ἔστιν οὖν καὶ ἄλλη δύναμις ἐν ψυχῇ τούτων ἀδελφή ἡ αἰσθητική περὶ ἧς ἐστιν ὁ λόγος· οὐδὲν γὰρ ἄλλο νῦν ὑπογράφει ἢ γένεσιν τῆς κατ' ἐνέργειαν αἰσθήσεως· καὶ κατὰ λόγον· μετὰ γὰρ νοῦν εὐθὺς ἔδει δημιουργηθῆναι αἴσθησιν βοηθὸν αὐτῷ καὶ σύμμαχον.
τελεσιουργήσας οὖν ἐκεῖνον τὸ δεύτερον καὶ τῇ τάξει καὶ τῇ δυνάμει πλάττει δημιούργημα τὴν κατ' ἐνέργειαν αἴσθησιν πρὸς συμπλήρωσιν τῆς ὅλης ψυχῆς καὶ πρὸς τὴν τῶν ὑποκειμένων ἀντίληψιν.
οὕτως μέν ὅταν ἀναστῇ καὶ ἐγρηγόρσει χρῆται ὁ νοῦς φθείρεται αἴσθησις.
ἴδωμεν δὲ καὶ θάτερον πῶς ὕπνῳ χρῆται ὁ νοῦς.
καὶ μὴν πολὺ πλέον ἄπρακτος γίνεται ὅταν ἡ γεῦσις ἐξαναστᾶσα λάβρως ἐμπιπλῆται τῶν γαστρὸς ἡδονῶν.
διὸ καὶ Μωυσῆς φοβηθείς μή ποτε ὁ νοῦς μὴ μόνον κοιμηθῇ ἀλλὰ καὶ τελείως ἀποθάνῃ φησὶν ἐν  ἑτέροις· καὶ πάσσαλος ἔσται σοι ἐπὶ τῆς ζώνης σου· καὶ ἔσται ὅταν διακαθιζάνῃς ὀρύξεις ἐν αὐτῷ καὶ ἐπαγαγὼν καλύψεις τὴν ἀσχημοσύνην σου  πάσσαλον συμβολικῶς φάσκων τὸν ἐξορύσσοντα λόγον τὰ κεκρυμμένα τῶν πραγμάτων.
κελεύει δ' αὐτὸν φορεῖν ἐπὶ τοῦ πάθους ὃ ἀνεζῶσθαι χρὴ καὶ μὴ ἐᾶν κεχαλάσθαι καὶ ἀνεῖσθαι· τοῦτο δὲ πρακτέον ὅταν ὁ νοῦς τοῦ τόνου τῶν νοητῶν ἀποστὰς ὑφιῆται πρὸς τὰ πάθη καὶ διακαθιζάνῃ ἐνδιδοὺς καὶ ἀγόμενος ὑπὸ τῆς σωματικῆς ἀνάγκης.
καὶ οὕτως ἔχει· ὅταν ἐν ταῖς ἁβροδιαίτοις συνουσίαις ἐπιλάθηται ὁ νοῦς ἑαυτοῦ κρατηθεὶς τοῖς ἐπὶ τὰς ἡδονὰς ἄγουσι δεδουλώμεθα καὶ ἀκατακαλύπτῳ τῇ ἀκαθαρσίᾳ χρώμεθα· ἐὰν δὲ ὁ λόγος ἰσχύσῃ ἀνακαθᾶραι τὸ πάθος οὔτε πίνοντες μεθυσκόμεθα οὔτε ἐσθίοντες ἐξυβρίζομεν διὰ κόρον ἀλλὰ δίχα τοῦ ληρεῖν νηφάλια σιτούμεθα.
οὐκοῦν ἥ τε τῶν αἰσθήσεων ἐγρήγορσις ὕπνος ἐστὶ τοῦ νοῦ ἥ τε τοῦ νοῦ ἐγρήγορσις ἀπραξία τῶν αἰσθήσεων καθάπερ καὶ ἡλίου ἀνατείλαντος μὲν ἀφανεῖς αἱ τῶν ἄλλων ἀστέρων λάμψεις καταδύντος δὲ ἔκδηλοι· ἡλίου δὴ τρόπον ὁ νοῦς ἐγρηγορὼς μὲν ἐπισκιάζει ταῖς αἰσθήσεσι κοιμηθεὶς δὲ αὐτὰς ἐξέλαμψε.
τούτων εἰρημένων ἐφαρμοστέον τὰς λέξεις.
ἐπέβαλε φησίν ὁ θεὸς ἔκστασιν ἐπὶ τὸν Ἀδάμ καὶ ὕπνωσεν · ὀρθῶς· ἡ γὰρ ἔκστασις καὶ τροπὴ τοῦ νοῦ ὕπνος ἐστὶν αὐτοῦ· ἐξίσταται δέ ὅταν μὴ πραγματεύηται τὰ ἐπιβάλλοντα αὐτῷ νοητά· ὅτε δ' οὐκ ἐνεργεῖ ταῦτα κοιμᾶται.
εὖ δὲ τὸ φάναι ὅτι ἐξίσταται τοῦτο δ' ἐστὶ τρέπεται οὐ παρ' ἑαυτόν ἀλλὰ παρὰ τὸν ἐπιβάλλοντα καὶ ἐπιφέροντα καὶ ἐπιπέμποντα τὴν τροπὴν θεόν.
καὶ γὰρ οὕτως ἔχει· εἰ γοῦν παρ' ἐμὲ ἦν τὸ τρέπεσθαι ὁπότε ἐβουλόμην ἂν ἐχρώμην αὐτῷ καὶ ὁπότε μὴ ἐπροῃρούμην ἄτρεπτος διετέλουν· νυνὶ δὲ καὶ ἀντιφιλονεικεῖ μοι ἡ τροπή καὶ πολλάκις βουλόμενος καθῆκόν τι νοῆσαι ἐπαντλοῦμαι ταῖς παρὰ τὸ καθῆκον ἐπιρροίαις καὶ ἔμπαλιν ἔννοιάν τινος λαμβάνων αἰσχροῦ ποτίμοις ἐννοίαις ἀπερρυψάμην ἐκεῖνο θεοῦ τῇ ἑαυτοῦ χάριτι γλυκὺ νᾶμα ἀντὶ ἁλμυροῦ ἐπεισχέαντος τῇ ψυχῇ.
πᾶν μὲν οὖν τὸ γενητὸν ἀναγκαῖον τρέπεσθαι ἴδιον γάρ ἐστι τοῦτο αὐτοῦ ὥσπερ θεοῦ τὸ ἄτρεπτον εἶναι· ἀλλ' οἱ μὲν τραπέντες κατέμειναν ἄχρι παντελοῦς φθορᾶς οἱ δ' ὅσον μόνον παθεῖν τὸ θνητόν οὗτοι δ' εὐθὺς ἀνεσώθησαν.
διὸ καὶ Μωυσῆς φησιν ὅτι οὐκ  ἐάσει τὸν ὀλοθρεύοντα εἰσελθεῖν εἰς τὰς οἰκίας ὑμῶν πατάξαι · ἐᾷ μὲν γὰρ τὸν ὀλοθρεύονταὄλεθρος δὲ ψυχῆς ἐστιν ἡ τροπήεἰσελθεῖν εἰς τὴν ψυχήν ἵνα τὸ ἴδιον ἐνδείξηται τοῦ γενητοῦ· οὐκ ἀφήσει δὲ ὁ θεὸς τὸν τοῦ ὁρῶντος ἔγγονον Ἰσραὴλ οὕτως τραπῆναι ὥστε πληγῆναι ὑπὸ τῆς τροπῆς ἀλλὰ ἀναδραμεῖν καὶ ἀνακῦψαι ὥσπερ ἐκ βυθοῦ καὶ ἀνασωθῆναι βιάσεται.
ἔλαβε μίαν τῶν πλευρῶν αὐτοῦ.
τῶν πολλῶν τοῦ νοῦ δυνάμεων μίαν ἔλαβε τὴν αἰσθητικήν.
τὸ δὲ ἔλαβεν οὐκ ἀντὶ τοῦ ἀφεῖλεν ἀκουστέον ἀλλ' ἀντὶ τοῦ κατηρίθμησεν ἐξήτασεν ὡς ἐν ἑτέροις λάβε τὸ κεφάλαιον τῶν σκύλων τῆς αἰχμαλωσίας.
τῆς μὲν οὖν προτέρας τῆς καθ' ἕξιν ὄφελος οὐδέν οὐδὲ γὰρ αὐτῇ τῶν ὑποκειμένων ἀντιλαμβανόμεθα τῆς δὲ δευτέρας τῆς κατ' ἐνέργειαν διὰ γὰρ ταύτης ποιούμεθα τὰς τῶν αἰσθητῶν ἀντιλήψεις.
γεννήσας οὖν τὴν προτέραν τὴν καθ' ἕξιν αἴσθησιν ὅτε καὶ τὸν νοῦν ἐγέννασὺν γὰρ πολλαῖς δυνάμεσιν ἠρεμούσαις αὐτὸν κατεσκεύαζε νῦν βούλεται τὴν κατ' ἐνέργειαν ἀποτελέσαι· ἀποτελεῖται δὲ ἡ κατ' ἐνέργειαν ὅταν ἡ καθ' ἕξιν κινηθεῖσα ταθῇ μέχρι τῆς σαρκὸς καὶ τῶν αἰσθητικῶν ἀγγείων· ὥσπερ γὰρ φύσις ἀποτελεῖται κινηθέντος σπέρματος οὕτως καὶ ἐνέργεια κινηθείσης ἕξεως.
ἀνεπλήρου δὲ σάρκα ἀντ' αὐτῆς  τουτέστι συνεπλήρου τὴν καθ' ἕξιν αἴσθησιν ἄγων εἰς ἐνέργειαν καὶ τείνων αὐτὴν ἄχρι σαρκὸς καὶ τῆς ὅλης ἐπιφανείας.
διὸ καὶ ἐπιφέρει ὅτι ᾠκοδόμησεν εἰς γυναῖκα  διὰ τούτου παριστὰς ὅτι οἰκειότατον καὶ εὐθυβολώτατόν ἐστιν ὄνομα αἰσθήσεως γυνή· ὥσπερ γὰρ ὁ μὲν ἀνὴρ ἐν τῷ δρᾶσαι θεωρεῖται ἐν δὲ τῷ πάσχειν ἡ γυνή οὕτως ἐν μὲν τῷ δρᾶν ὁ νοῦς ἐν δὲ τῷ πάσχειν γυναικὸς τρόπον ἡ αἴσθησις ἐξετάζεται.
μαθεῖν δὲ ἐκ τῆς ἐναργείας ῥᾴδιον· ἡ ὄψις πάσχει ὑπὸ τῶν κινούντων αὐτὴν ὁρατῶν τοῦ λευκοῦ τοῦ μέλανος τῶν ἄλλων ἡ ἀκοὴ πάλιν ὑπὸ τῶν φωνῶν καὶ ἡ γεῦσις ὑπὸ τῶν χυλῶν διατίθεται ὑπὸ τῶν ἀτμῶν ἡ ὄσφρησις ὑπὸ τοῦ τραχέος καὶ μαλακοῦ ἡ ἁφή· καὶ ἠρεμοῦσί γε αἱ αἰσθήσεις ἅπασαι μέχρις ἂν προσέλθῃ ἑκάστῃ τὸ κινῆσον ἔξωθεν.
Καὶ ἤγαγεν αὐτὴν πρὸς τὸν Ἀδάμ· καὶ εἶπεν Ἀδάμ Τοῦτο νῦν ὀστοῦν ἐκ τῶν ὀστῶν μου καὶ σὰρξ ἐκ τῆς σαρκός μου.
τὴν κατ' ἐνέργειαν αἴσθησιν ἄγει ὁ θεὸς πρὸς τὸν νοῦν εἰδὼς ὅτι ἀνακάμπτειν  δεῖ τὴν κίνησιν αὐτῆς καὶ ἀντίληψιν ἐπὶ νοῦν.
ὁ δὲ θεασάμενος ἣν πρότερον εἶχε δύναμιν καὶ καθ' ἕξιν ἠρεμοῦσαν νῦν ἀποτέλεσμα καὶ ἐνέργειαν γεγενημένην καὶ κινουμένην θαυμάζει τε καὶ ἀναφθέγγεται φάσκων ὅτι οὐκ ἔστιν ἀλλοτρία αὑτοῦ ἀλλὰ σφόδρα οἰκεία· τοῦτο γάρ φησιν ἐστὶν ὀστοῦν ἐκ τῶν ἐμῶν ὀστῶν τουτέστι δύναμις ἐκ τῶν ἐμῶν δυνάμεωνἐπὶ γὰρ δυνάμεως καὶ ἰσχύος νῦν παρείληπται τὸ ὀστέονκαὶ πάθος ἐκ τῶν ἐμῶν παθῶν· καὶ σὰρξ φησίν ἐκ τῆς σαρκός μου· πάντα γὰρ ὅσα πάσχει ἡ αἴσθησις οὐκ ἄνευ νοῦ ὑπομένει πηγὴ γὰρ οὗτός ἐστιν αὐτῇ καὶ θεμέλιος ᾧ ἐπερείδεται.
ἄξιον δὲ σκέψασθαι διὰ τί τὸ νῦν προσετέθη· τοῦτο γάρ φησι νῦν ὀστοῦν ἐκ τῶν ὀστῶν μου.
ἡ αἴσθησις φύσει νῦν ἐστι κατὰ τὸν ἐνεστῶτα χρόνον ὑφισταμένη μόνον.
ὁ μὲν γὰρ νοῦς τῶν τριῶν ἐφάπτεται χρόνων καὶ γὰρ τὰ παρόντα νοεῖ καὶ τῶν παρεληλυθότων μέμνηται καὶ τὰ μέλλοντα προσδοκᾷ· ἡ δὲ αἴσθησις οὔτε μελλόντων ἀντιλαμβάνεται οὐδ' ἀνάλογόν τι πάσχει προσδοκίᾳ ἢ ἐλπίδι οὔτε παρεληλυθότων μέμνηται ἀλλ' ὑπὸ τοῦ ἤδη κινοῦντος καὶ παρόντος μόνου πάσχειν πέφυκεν οἷον ὀφθαλμὸς λευκαίνεται νῦν ὑπὸ τοῦ παρόντος λευκοῦ ὑπὸ δὲ τοῦ μὴ παρόντος οὐδὲν πάσχει.
ὁ δὲ νοῦς καὶ ἐπὶ τῷ μὴ παρόντι κινεῖται παρεληλυθότι μὲν κατὰ μνήμην μέλλοντι δὲ ἐπελπίζων καὶ προσδοκῶν.
ταύτῃ καὶ κληθήσεται γυνή  ἀντὶ τοῦ διὰ τοῦτο ἡ αἴσθησις γυνὴ προσρηθήσεται ὅτι ἐκ τοῦ ἀνδρὸς τοῦ κινοῦντος αὐτὴν λαμβάνεται αὕτη φησί.
μάταιος δὲ ὁ νομίζων πρὸς τὸν ἀληθῆ λόγον ἐκ τοῦ νοῦ τι συνόλως γεννᾶσθαι ἢ ἐξ ἑαυτοῦ.
ἀνδρὸς δὲ ἴδιον τὸ μήτραν ἀνοιγνύναι.
φύσει δὲ μισεῖται παρὰ τῷ θνητῷ γένει ἡ ἀρετή διὸ καὶ ὁ θεὸς αὐτὴν τετίμηκε καὶ παρέχει τὰ πρωτοτόκια τῇ μισουμένῃ.
Ἕνεκα τούτου καταλείψει ἄνθρωπος τὸν πατέρα καὶ τὴν μητέρα καὶ προσκολληθήσεται πρὸς τὴν γυναῖκα αὐτοῦ καὶ ἔσονται οἱ δύο εἰς σάρκα μίαν.
ἕνεκα τῆς αἰσθήσεως ὁ νοῦς ὅταν αὐτῇ δουλωθῇ καταλείπει καὶ τὸν πατέρα τῶν ὅλων θεὸν καὶ τὴν μητέρα τῶν συμπάντων τὴν ἀρετὴν καὶ σοφίαν τοῦ θεοῦ καὶ προσκολλᾶται καὶ ἑνοῦται τῇ αἰσθήσει καὶ ἀναλύεται εἰς αἴσθησιν ἵνα γένωνται μία σὰρξ καὶ ἓν πάθος οἱ δύο.
παρατήρει δ' ὅτι οὐχ ἡ γυνὴ κολλᾶται τῷ ἀνδρί ἀλλ' ἔμπαλιν ὁ ἀνὴρ τῇ γυναικί ὁ νοῦς τῇ αἰσθήσει· ὅταν γὰρ τὸ κρεῖττον ὁ νοῦς ἑνωθῇ τῷ χείρονι τῇ αἰσθήσει ἀναλύεται εἰς τὸ χεῖρον τὸ σαρκὸς γένος τὴν παθῶν αἰτίαν αἴσθησιν· ὅταν δὲ τὸ χεῖρον ἡ αἴσθησις ἀκολουθήσῃ τῷ κρείττονι τῷ νῷ οὐκέτι ἔσται σάρξ ἀλλὰ ἀμφότερα νοῦς.
οὗτος μὲν δὴ τοιοῦτος τὸ φιλοπαθὲς προκρίνων τοῦ φιλοθέου.
ἔστι δέ τις ἕτερος τοὐναντίον ᾑρημένος ὁ Λευὶ ὁ λέγων τῷ πατρὶ καὶ τῇ μητρί Οὐχ ἑώρακά σε καὶ τοὺς ἀδελφοὺς οὐκ ἐπέγνω καὶ τοὺς υἱοὺς ἀπέγνω · πατέρα καὶ μητέρα οὗτος τε τὸν νοῦν καὶ τὴν τοῦ σώματος ὕλην καταλείπει ὑπὲρ τοῦ κλῆρον ἔχειν τὸν ἕνα θεόν κύριος γὰρ αὐτὸς κλῆρος αὐτῷ.
γίνεται δὴ τοῦ μὲν φιλοπαθοῦς κλῆρος τὸ πάθος τοῦ δὲ φιλοθέου τοῦ Λευὶ κλῆρος ὁ θεός.
Καὶ ἦσαν οἱ δύο γυμνοί ὅ τε Ἀδὰμ καὶ ἡ γυνὴ αὐτοῦ καὶ οὐκ ᾐσχύνοντο.
Ὁ δὲ ὄφις ἦν φρονιμώτατος πάντων τῶν θηρίων τῶν ἐπὶ τῆς γῆς ὧν  ἐποίησε κύριος ὁ θεός.
γυμνός ἐστιν ὁ νοῦς ὁ μήτε κακίᾳ μήτε ἀρετῇ ἀμπεχόμενος ἀλλ' ἑκατέρου γεγυμνωμένος ὄντως οἷον ἡ τοῦ νηπίου παιδὸς ψυχὴ ἀμέτοχος οὖσα ἑκατέρου ἀγαθοῦ τε καὶ κακοῦ ἀπημφίασται τὰ καλύμματα καὶ γεγύμνωται· ταῦτα γάρ ἐστιν ἐσθήματα ψυχῆς οἷς σκεπάζεται καὶ συγκρύπτεται τῆς μὲν σπουδαίας τὸ ἀγαθόν τῆς δὲ φαύλης τὸ κακόν.
τριχῶς δὲ καὶ ψυχὴ γυμνοῦται· ἅπαξ μὲν ὅτε ἄτρεπτος διατελεῖ καὶ πασῶν μὲν ἠρήμωται κακιῶν πάντα δὲ τὰ πάθη ἀπημφίασται καὶ ἀποβέβληκε.
διὰ τοῦτο καὶ Μωυσῆς ἔξω τῆς παρεμβολῆς πήγνυσι τὴν ἑαυτοῦ σκηνήν μακρὰν ἀπὸ τῆς παρεμβολῆς καὶ ἐκλήθη σκηνὴ μαρτυρίου · τοῦτο δ' ἐστὶ τοιοῦτον· ἡ φιλόθεος ψυχὴ ἐκδῦσα τὸ σῶμα καὶ τὰ τούτῳ φίλα καὶ μακρὰν ἔξω φυγοῦσα ἀπὸ τούτων πῆξιν καὶ βεβαίωσιν καὶ ἵδρυσιν ἐν τοῖς τελείοις ἀρετῆς δόγμασι λαμβάνει· διὸ καὶ μαρτυρεῖται ὑπὸ θεοῦ ὅτι καλῶν ἐρᾷ ἐκλήθη γὰρ σκηνὴ μαρτυρίου φησί· καὶ τὸν καλοῦντα παρεσιώπησεν ἵνα συγκινηθεῖσα ἡ ψυχὴ σκέψηται τίς ὁ μαρτυρῶν ταῖς φιλαρέτοις διανοίαις ἐστί.
τούτου χάριν ὁ ἀρχιερεὺς εἰς τὰ ἅγια τῶν ἁγίων οὐκ εἰσελεύσεται ἐν τῷ ποδήρει  οἱ ἐγγίσαντες θεῷ καὶ τὸν μὲν θνητὸν βίον καταλιπόντες τοῦ δ' ἀθανάτου μεταλαχόντες γυμνοὶ θεωροῦνται τῆς κενῆς καὶ θνητῆς δόξης· οὐ γὰρ ἂν ἐν τοῖς χιτῶσιν αὐτοὺς οἱ κομίζοντες ἔφερον  εἰ μὴ γεγύμνωντο πάντα δεσμὸν πάθους καὶ σωματικῆς ἀνάγκης διαρρήξαντες ἵνα μὴ ἡ γύμνωσις αὐτῶν καὶ ἀσωματότης ἀθέων ἐπεισόδῳ λογισμῶν κιβδηλευθῇ· οὐ γὰρ πᾶσιν ἐπιτρεπτέον τὰ θεοῦ καθορᾶν ἀπόρρητα ἀλλὰ μόνοις τοῖς δυναμένοις αὐτὰ περιστέλλειν καὶ φυλάττειν.
διὸ καὶ οἱ περὶ τὸν Μισαδαὶ οὐχὶ τοῖς ἰδίοις χιτῶσιν αἴρουσιν ἀλλὰ τοῖς τῶν ἐκπυρωθέντων καὶ ἀναληφθέντων Ναδὰβ καὶ Ἀβιούδ· ἀποδυσάμενοι γὰρ τὰ ἐπικαλύπτοντα πάντα τὴν μὲν γύμνωσιν τῷ θεῷ  προσήνεγκαν τοὺς δὲ χιτῶνας τοῖς περὶ Μισαδαὶ κατέλιπον· χιτῶνες δ' εἰσὶ τὰ μέρη τοῦ ἀλόγου ἃ τὸ λογικὸν ἐπεσκίαζε.
καὶ Ἀβραὰμ γυμνοῦται ὅταν ἀκούσῃ· ἔξελθε ἐκ τῆς γῆς σου καὶ ἐκ τῆς συγγενείας σου.
καὶ ὁ Ἰσαὰκ οὐ γυμνοῦται μέν ἀεὶ δὲ γυμνός ἐστι καὶ ἀσώματος· πρόσταγμα γὰρ αὐτῷ δέδοται μὴ καταβῆναι εἰς Αἴγυπτον  τουτέστι τὸ σῶμα.
καὶ Ἰακὼβ γυμνότητος ἐρᾷ ψυχικῆςἡ γὰρ λειότης αὐτοῦ γύμνωσίς ἐστιν· ἦν γὰρ Ἠσαῦ ἀνὴρ δασύς Ἰακὼβ δέ φησίν ἀνὴρ λεῖος  παρὸ καὶ τῆς Λείας ἀνήρ ἐστι.
μία μὲν ἀρίστη γύμνωσίς ἐστιν αὕτη ἡ δ' ἑτέρα ἐστὶν ἐναντία ἀρετῆς ἀφαίρεσις ἐκ τροπῆς γινομένη ὅταν ληραίνῃ καὶ παρανοῇ ἡ ψυχή.
ταύτῃ χρῆται ὁ Νῶε γυμνούμενος ὅταν πίῃ τοῦ οἴνου· χάρις δὲ τῷ θεῷ ὅτι ἡ τροπὴ καὶ ἡ γύμνωσις τοῦ νοῦ κατ' ἀρετῆς ἀφαίρεσιν οὐκ ἄχρι τῶν ἐκτὸς ἐχύθη ἀλλ' ἔμεινεν ἐν τῷ οἴκῳ· φησὶ γὰρ ὅτι ἐγυμνώθη ἐν τῷ οἴκῳ αὐτοῦ · κἂν γὰρ ἁμάρτῃ ὁ σοφός οὐχ οὕτως ἐξώκειλεν ὡς ὁ φαῦλος τοῦ μὲν γὰρ κέχυται ἡ κακία τοῦ δὲ συνέσταλται· διὸ καὶ ἀνανήφει τοῦτο δ' ἐστὶ μετανοεῖ καὶ ὥσπερ ἐκ νόσου ἀναλαμβάνει.
ἀκριβέστερον δὲ τὸ ἐν τῷ οἴκῳ γίνεσθαι τὴν γύμνωσιν θεασώμεθα· ἐπειδὰν ἡ ψυχὴ τραπεῖσα μόνον ἐννοηθῇ τι τῶν ἀτόπων καὶ μὴ ἐπεξέλθῃ ὥστε αὐτὸ ἔργῳ τελειῶσαι ἐν τῷ τῆς ψυχῆς χωρίῳ καὶ οἴκῳ γέγονε τὸ ἁμάρτημα· ἐὰν δὲ πρὸς τῷ μοχθηρόν τι λογίσασθαι καὶ ἐπανύσηται ὥστε ἐργάσασθαι κέχυται καὶ εἰς τὰ ἐκτὸς τὸ ἀδίκημα.
παρὸ καὶ τῷ Χαναὰν καταρᾶται ὅτι τὴν τῆς ψυχῆς τροπὴν ἔξω ἀπήγγειλε τουτέστι καὶ εἰς τὰ ἐκτὸς ἔτεινε καὶ ἐπεξειργάσατο προσθεὶς τῷ κακῷ βουλήματι κακὸν τὸ διὰ τῶν ἔργων ἀποτέλεσμα· Σὴμ δὲ καὶ Ἰάφεθ ἐπαινοῦνται μὴ ἐπιθέμενοι τῇ ψυχῇ ἀλλὰ τὴν τροπὴν αὐτῆς περικαλύψαντες.
διὰ τοῦτο καὶ αἱ εὐχαὶ καὶ οἱ ὁρισμοὶ τῆς ψυχῆς ἐπιλύονται ὅταν ἐν οἴκῳ γένωνται πατρὸς ἢ ἀνδρός  μὴ ἡσυχαζόντων τῶν λογισμῶν μηδὲ ἐπιτιθεμένων τῇ τροπῇ ἀλλὰ περιαιρούντων τὸ ἁμάρτημα· τότε γὰρ καὶ ὁ δεσπότης ἁπάντων καθαριεῖ αὐτήν.
εὐχὴν δὲ χήρας καὶ ἐκβεβλημένης ἀναφαίρετον ἐᾷ· ὅσα γὰρ ἂν εὔξηται φησί κατὰ τῆς ψυχῆς αὐτῆς μένει αὐτῇ · κατὰ λόγον· εἰ γὰρ ἄχρι τῶν ἐκτὸς ἐκβληθεῖσα προελήλυθεν ὡς μὴ τρέπεσθαι μόνον ἀλλὰ καὶ διὰ τῶν ἀποτελεσμάτων ἁμαρτάνειν ἀθεράπευτος μένει ἀνδρείου τε λόγου μὴ μετασχοῦσα καὶ τῆς τοῦ πατρὸς παρηγορίας στερηθεῖσα.
τρίτη γύμνωσίς ἐστιν ἡ μέση καθ' ἣν ὁ νοῦς ἄλογός ἐστι μήτε ἀρετῆς πω μήτε κακίας μετέχων.
περὶ ταύτης ἐστὶν ὁ λόγος ἧς καὶ ὁ νήπιος κοινωνεῖ ὥστε  τὸ λεγόμενον ἦσαν οἱ δύο γυμνοί ὅ τε Ἀδὰμ καὶ ἡ γυνὴ αὐτοῦ τοιοῦτον εἶναι· οὔτε ὁ νοῦς ἐνόει οὔτε ἡ αἴσθησις ᾐσθάνετο ἀλλ' ἦν ὁ μὲν τοῦ νοεῖν ἔρημός τε καὶ γυμνός ἡ δὲ τοῦ αἰσθάνεσθαι.
τὸ δὲ οὐκ ᾐσχύνοντο πάλιν ἴδωμεν.
τρία κατὰ τὸν τόπον ἐστίν· ἀναισχυντία αἰδώς τὸ μήτε ἀναισχυντεῖν μήτε αἰδεῖσθαι· ἀναισχυντία μὲν οὖν ἴδιον φαύλου αἰδὼς δὲ σπουδαίου τὸ δὲ μήτε αἰδεῖσθαι μήτε ἀναισχυντεῖν τοῦ ἀκαταλήπτως ἔχοντος καὶ ἀσυγκαταθέτως περὶ οὗ νῦν ἐστιν ὁ λόγος· ὁ γὰρ μηδέπω κατάληψιν ἀγαθοῦ ἢ κακοῦ λαβὼν οὔτε ἀναισχυντεῖν οὔτε αἰδεῖσθαι δύναται.
τῆς μὲν οὖν ἀναισχυντίας παραδείγματα αἱ ἀσχημοσύναι πᾶσαι ὅταν ὁ νοῦς ἀποκαλύπτῃ τὰ αἰσχρά συσκιάζειν δέον ἐπαυχῶν καὶ σεμνυνόμενος ἐπ' αὐτοῖς.
λέγεται καὶ ἐπὶ τῆς Μαριάμ ὅτε κατελάλει Μωυσῆ· εἰ ὁ πατὴρ αὐτῆς πτύων ἐνέπτυσεν εἰς τὸ πρόσωπον αὐτῆς οὐκ ἐντραπήσεται ἑπτὰ ἡμέρας  ᾧ τὴν Αἰθιόπισσαν τὴν ἀμετάβλητον καὶ κατακορῆ γνώμην αὐτὸς ὁ θεὸς ἡρμόσατο τολμᾷ καταλαλεῖν Μωυσῆ καὶ κατηγορεῖν ἐφ' ᾧ ὤφειλεν ἐπαινεῖσθαι · τοῦτο γάρ ἐστιν ἐγκώμιον αὐτοῦ μέγιστον ὅτι τὴν Αἰθιόπισσαν ἔλαβε τὴν ἄτρεπτον καὶ πεπυρωμένην καὶ δόκιμον φύσιν· ὥσπερ γὰρ ἐν ὀφθαλμῷ τὸ βλέπον μέλαν ἐστίν οὕτως τὸ ὁρατικὸν τῆς ψυχῆς Αἰθιόπισσα κέκληται.
μὰ τὸν ἀληθῆ μόνον θεὸν οὐδὲν οὕτως αἰσχρὸν ἡγοῦμαι ὡς τὸ ὑπολαμβάνειν ὅτι νοῶ ἢ ὅτι αἰσθάνομαι.
ἕως οὖν γυμνοί εἰσιν ὁ μὲν νοῦς τοῦ νοεῖν ἡ δὲ αἴσθησις τοῦ αἰσθάνεσθαι οὐδὲν ἔχουσιν αἰσχρόν· ἐπειδὰν δὲ  ἄρξωνται καταλαμβάνειν ἐν αἰσχύνῃ καὶ ὕβρει γίνονται εὑρεθήσονται γὰρ εὐηθείᾳ καὶ μωρίᾳ πολλάκις χρώμενοι μᾶλλον ἢ ὑγιαινούσῃ ἐπιστήμῃ οὐ μόνον ἐν κόροις καὶ μελαγχολίαις καὶ παραφροσύναις ἀλλὰ καὶ ἐν τῷ ἄλλῳ βίῳ· ὅτε μὲν γὰρ ἡ αἴσθησις κρατεῖ ὁ νοῦς ἠνδραπόδισται μηδενὶ προσέχων νοητῷ ὅτε δὲ ὁ νοῦς κρατεῖ ἡ αἴσθησις ἄπρακτος θεωρεῖται μηδενὸς ἀντίληψιν ἴσχουσα αἰσθητοῦ.
Ὁ δὲ ὄφις ἦν φρονιμώτατος πάντων τῶν θηρίων τῶν ἐπὶ τῆς γῆς ὧν ἐποίησε κύριος ὁ θεός.
δυεῖν προγεγονότων νοῦ καὶ αἰσθήσεως καὶ τούτων γυμνῶν κατὰ τὸν δεδηλωμένον τρόπον ὑπαρχόντων ἀνάγκη τρίτην ἡδονὴν συναγωγὸν ἀμφοῖν ὑπάρξαι πρὸς τὴν τῶν νοητῶν καὶ αἰσθητῶν ἀντίληψιν· οὔτε γὰρ ὁ νοῦς δίχα αἰσθήσεως ἠδύνατο καταλαβεῖν ζῷον ἢ φυτὸν ἢ λίθον ἢ ξύλον ἢ συνόλως σῶμα οὔτε ἡ αἴσθησις δίχα τοῦ νοῦ περιποιῆσαι τὸ αἰσθάνεσθαι.
δυνάμει δέ εἰσιν αὐτῶν αἱ ἡλικίαι διάφοροι νοούμεναι μόνον χρόνῳ δὲ ἰσήλικες· ἅμα γὰρ ἑαυτῇ ψυχὴ πάντα ἐπιφέρεται ἀλλὰ τὰ μὲν ἐντελεχείᾳ τὰ δὲ τῷ δύνασθαι γενέσθαι εἰ καὶ μήπω προσείληφε τὸ τέλος.
εἰκάσθη δὲ ὄφει ἡδονὴ διὰ τόδε· πολύπλοκος γὰρ καὶ ποικίλη ὥσπερ τοῦ ὄφεως ἡ κίνησις οὕτως καὶ ἡδονῆς· πενταχῆ γέ τοι πρῶτον εἱλεῖται καὶ γὰρ δι' ὁράσεως ἡδοναὶ συνίστανται καὶ δι' ἀκοῆς καὶ διὰ γεύσεως καὶ διὰ ὀσφρήσεως καὶ δι' ἁφῆς· γίνονται δὲ αἱ σφοδρόταται καὶ σύντονοι αἱ περὶ τὰς γυναῖκας ὁμιλίαι δι' ὧν γένεσις ἡ τοῦ ὁμοίου πέφυκεν ἀποτελεῖσθαι.
καὶ μὴν οὐ διὰ τοῦτο μόνον ποικίλην φαμὲν τὴν ἡδονήν ὅτι περὶ πάντα τὰ τοῦ ἀλόγου τῆς ψυχῆς εἱλεῖται ἀλλ' ὅτι καὶ περὶ ἕκαστον μέρος πολύπλοκός ἐστιν· εὐθέως δι' ὁράσεως ἡδοναὶ γίνονται ποικίλαι γραφικὴ πᾶσα πλαστική τἆλλα ὅσα κατὰ τέχνας τεχνικὰ δημιουργήματα τέρπει τὴν ὅρασιν· πάλιν φυτῶν βλαστανόντων ἀνθούντων καρποτοκούντων διαφοραί ζῴων εὐμορφίαι πολυσχιδεῖς· ὁμοίως τὴν ἀκοὴν αὐλὸς ἡδύνει κιθάρα πᾶσα ὀργάνων ἰδέα  ζῴων ἀλόγων ἐμμελεῖς φωναί χελιδόνων ἀηδόνων τῶν ἄλλων ὅσα φύσις μεμούσωκε λογικῶν εὐφωνία κιθαρῳδῶν κωμῳδίαν τραγῳδίαν τὴν ἄλλην ὑποκριτικὴν ἐπιδεικνυμένων.
ἆρ' οὖν οὐ δεόντως ποικίλον οὖσα ἡδονὴ ποικίλῳ ζῴῳ ὄφει παρεβλήθη; διὰ τοῦτο καὶ τὸ λαῶδες καὶ ὄχλον ἔχον ἐν ἡμῖν μέρος ὅτε τῶν ἐν Αἰγύπτῳ τουτέστι τῷ σωματικῷ ὄγκῳ οἰκιῶν ἐφίεται ἡδοναῖς περιπίπτει θάνατον ἐπαγούσαις οὐ χωρισμὸν ψυχῆς ἀπὸ σώματος ἀλλὰ ψυχῆς ὑπὸ κακίας φθοράν· φησὶ γάρ· καὶ ἀπέστειλε κύριος εἰς τὸν λαὸν τοὺς ὄφεις τοὺς θανατοῦντας.
καὶ ἔδακνον τὸν λαόν καὶ ἀπέθνῃσκε λαὸς πολὺς τῶν υἱῶν Ἰσραήλ · ὄντως γὰρ οὐδὲν οὕτως θάνατον ἐπάγει ψυχῇ ὡς ἀμετρία τῶν ἡδονῶν.
τὸ δὲ ἀποθνῇσκον οὐ τὸ ἄρχον ἐστὶν ἐν ἡμῖν ἀλλὰ τὸ ἀρχόμενον τὸ λαῶδες καὶ μέχρι τούτου θάνατον ἐνδέξεται μέχρις ἂν μετανοίᾳ χρησάμενον ὁμολογήσῃ τὴν τροπήν· προσελθόντες γὰρ ἔλεγον Μωυσῇ ὅτι ἡμαρτήκαμεν ὅτι κατελαλήσαμεν κατὰ κυρίου καὶ κατὰ σοῦ· εὖξαι οὖν πρὸς κύριον καὶ ἀφελέτω ἀφ' ἡμῶν τοὺς ὄφεις.
εὖ τὸ φάναι οὐχ ὅτι κατελαλήσαμεν ἡμάρτομεν ἀλλ' ὅτι ἡμάρτομεν κατελαλήσαμεν· ὅταν γὰρ ἁμάρτῃ καὶ ἀπαρτηθῇ ὁ νοῦς ἀρετῆς αἰτιᾶται τὰ θεῖα τὴν ἰδίαν τροπὴν προσάπτων θεῷ.
τὸν κατὰ σωφροσύνην οὖν ὄφιν κελεύει ὁ θεὸς Μωυσεῖ κατασκευάσασθαι καί φησι· ποίησον σεαυτῷ ὄφιν καὶ θὲς αὐτὸν ἐπὶ σημείου.
ὁρᾷς ὅτι οὐκ ἄλλῳ τινὶ κατασκευάζεται τοῦτον ὁ Μωυσῆς τὸν ὄφιν ἢ ἑαυτῷ προστάττει γὰρ ὁ θεός ποίησον σεαυτῷ ἵνα γνῷς ὅτι οὐ παντός ἐστι κτῆμα σωφροσύνη ἀλλὰ μόνου τοῦ θεοφιλοῦς.
σκεπτέον δέ διὰ τί Μωυσῆς χαλκοῦν ὄφιν κατασκευάζεται οὐ προσταχθὲν αὐτῷ περὶ ποιότητος.
μήποτ'  οὖν διὰ τάδε· πρῶτον μὲν ἄυλοί εἰσιν αἱ θεοῦ χάριτες ἰδέαι αὗται καὶ ἄποιοι αἱ δὲ τῶν θνητῶν σὺν ὕλῃ θεωροῦνται· δεύτερον δὲ Μωυσῆς μὲν ἀσωμάτων ἐρᾷ ἀρετῶν αἱ δ' ἡμέτεραι ψυχαὶ οὐ δυνάμεναι ἐκδῦναι τὰ σώματα σωματικῆς ἐφίενται ἀρετῆς.
δυνατῇ δὲ καὶ στερεᾷ οὐσίᾳ τῇ χαλκοῦ ἀπείκασται ὁ κατὰ σωφροσύνην λόγος εὔτονος καὶ ἀδιάκοπος ὤν ἴσως δὲ καὶ παρόσον ἡ μὲν ἐν τῷ θεοφιλεῖ σωφροσύνη τιμιωτάτη ἐστὶ καὶ χρυσῷ ἐοικυῖα δευτερεύουσα δὲ ἡ ἐν τῷ κατὰ προκοπὴν σοφίαν ἀναλαβόντι.
ὃν ἂν οὖν δάκῃ ὄφις πᾶς ὁ ἰδὼν αὐτὸν ζήσεται · πάνυ ἀληθῶς· ἐὰν γὰρ ὁ νοῦς δηχθεὶς ἡδονῇ τῷ τῆς Εὔας ὄφει ἰσχύσῃ κατιδεῖν ψυχικῶς τὸ σωφροσύνης κάλλος τὸν Μωυσέως ὄφιν καὶ διὰ τούτου τὸν θεὸν αὐτόν ζήσεται· μόνον ἰδέτω καὶ κατανοησάτω.
ὡς οὖν τοῦ ἀκούσαντός ἐστι τὸ συγχαίρειν οὕτως τοῦ σωφροσύνην καὶ θεὸν ἰδόντος εἱλικρινῶς τὸ μὴ ἀποθνῄσκειν.
πολλαὶ δὲ καρτερίας καὶ σωφροσύνης ἐρασθεῖσαι ψυχαὶ καὶ ἐρημωθεῖσαι παθῶν ὅμως κράτος ὑπέμειναν θεοῦ καὶ τροπὴν τὴν πρὸς τὸ χεῖρον ἐδέξαντο διασυνιστάντος αὑτόν τε καὶ τὴν γένεσιν τοῦ δεσπότου ἑαυτὸν μέν ὅτι ἀκλινὴς ἕστηκεν ἀεί τὴν δὲ γένεσιν ὅτι ταλαντεύει καὶ πρὸς τἀναντία ἀντιρρέπει· φησὶ γάρ· τοῦ ἀγαγόντος σε διὰ τῆς ἐρήμου τῆς μεγάλης καὶ τῆς φοβερᾶς ἐκείνης οὗ ὄφις δάκνων καὶ σκορπίος καὶ δίψα οὗ οὐκ ἦν ὕδωρ τοῦ ἐξαγαγόντος σοι ἐκ πέτρας ἀκροτόμου πηγὴν ὕδατος τοῦ ψωμίσαντός σε τὸ μάννα ἐν τῇ ἐρήμῳ ὃ οὐκ ᾔδεισαν οἱ πατέρες σου.
ὁρᾷς ὅτι οὐ μόνον τῶν ἐν Αἰγύπτῳ παθῶν ἐφιεμένη ἡ ψυχὴ περιπίπτει τοῖς ὄφεσιν ἀλλὰ καὶ ὅτε ἐστὶν ἐν ἐρήμῳ δάκνεται ὑφ' ἡδονῆς τοῦ ποικίλου καὶ ὀφιώδους πάθους· οἰκειότατον δὲ ὄνομα εἴληχε τὸ ἡδονῆς ἔργον δηγμὸς γὰρ καλεῖται.
ἀλλ' οὐ μόνον οἱ ἐν ἐρήμῳ δάκνονται ὑφ' ἡδονῆς ἀλλὰ καὶ οἱ ἐσκορπισμένοι· καὶ γὰρ ἐγὼ πολλάκις καταλιπὼν μὲν ἀνθρώπους συγγενεῖς καὶ φίλους καὶ πατρίδα καὶ εἰς ἐρημίαν ἐλθών ἵνα τι τῶν θέας ἀξίων κατανοήσω οὐδὲν ὤνησα ἀλλὰ σκορπισθεὶς ὁ νοῦς ἢ πάθει δηχθεὶς ἀνεχώρησεν εἰς τἀναντία· ἔστι δὲ ὅτε καὶ ἐν πλήθει μυριάνδρῳ ἠρεμῶ τὴν διάνοιαν  τὸν ψυχικὸν ὄχλον σκεδάσαντος θεοῦ καὶ διδάξαντός με ὅτι οὐ τόπων διαφοραὶ τό τε εὖ καὶ χεῖρον ἐργάζονται ἀλλ' ὁ κινῶν θεὸς καὶ ἄγων ᾗ ἂν προαιρῆται τὸ τῆς ψυχῆς ὄχημα.
πλὴν περιπίπτει σκορπίῳ ὅπερ ἐστὶ σκορπισμῷ ἐν τῇ ἐρήμῳ καὶ δίψα καταλαμβάνει ἡ τῶν παθῶν μέχρις ἂν ὁ θεὸς τῆς ἀκροτόμου σοφίας ἑαυτοῦ τὸ νᾶμα ἐπιπέμψῃ καὶ ποτίσῃ τὴν τραπεῖσαν ψυχὴν ἀμεταβλήτῳ ὑγείᾳ· ἡ γὰρ ἀκρότομος πέτρα ἡ σοφία τοῦ θεοῦ ἐστιν ἣν ἄκραν καὶ πρωτίστην ἔτεμεν ἀπὸ τῶν ἑαυτοῦ δυνάμεων ἐξ ἧς ποτίζει τὰς φιλοθέους ψυχάς· ποτισθεῖσαι δὲ καὶ τοῦ μάννα ἐμπίπλανται τοῦ γενικωτάτου καλεῖται γὰρ τὸ μάννα τί ὃ πάντων ἐστὶ γένος τὸ δὲ γενικώτατόν ἐστιν ὁ θεός καὶ δεύτερος ὁ θεοῦ λόγος τὰ δ' ἄλλα λόγῳ μόνον ὑπάρχει ἔργοις δὲ ἔστιν οὗ ἴσα τῷ οὐχ ὑπάρχοντι.
ἴδε νῦν διαφορὰν τοῦ ἐν ἐρήμῳ τρεπομένου καὶ τοῦ ἐν Αἰγύπτῳ· ὁ μὲν γὰρ τοῖς θανατοῦσιν ὄφεσι χρῆται τουτέστιν ἀπλήστοις ἡδοναῖς θάνατον ἐπιφερούσαις ὁ δ' ἀσκητὴς δάκνεται μόνον ὑφ' ἡδονῆς καὶ σκορπίζεται οὐ θανατοῦται· κἀκεῖνος μὲν σωφροσύνῃ χαλκῷ ὄφει θεραπεύεται γενομένῃ ὑπὸ τοῦ σοφοῦ Μωυσέως οὗτος δὲ ὑπὸ τοῦ θεοῦ ποτίζεται κάλλιστον ποτὸν σοφίαν ἐκ τῆς πηγῆς ἣν αὐτὸς ἐξήγαγεν ἀπὸ τῆς ἑαυτοῦ σοφίας.
καὶ εἶπε· ῥῖψον αὐτὴν ἐπὶ τὴν γῆν.
καὶ ἔρριψεν αὐτὴν ἐπὶ τὴν γῆν καὶ ἐγένετο ὄφις καὶ ἔφυγε Μωυσῆς ἀπ' αὐτοῦ.
καὶ εἶπε κύριος Μωυσεῖ· ἔκτεινον τὴν χεῖρα καὶ ἐπιλαβοῦ τῆς κέρκου.
ἐκτείνας οὖν τὴν χεῖρα ἐπελάβετο τῆς κέρκου καὶ ἐγένετο ῥάβδος ἐν τῇ χειρὶ αὐτοῦ· ἵνα πιστεύσωσί σοι.
πυνθάνεται οὖν ὁ θεὸς τοῦ σοφοῦ τί ἐστιν ἐν τῷ πρακτικῷ τῆς ψυχῆς αὐτοῦ βίῳ· ἡ γὰρ χεὶρ σύμβολον πράξεως· ὁ δ' ἀποκρίνεται ὅτι παιδεία ἣν ῥάβδον καλεῖ.
διὸ καὶ ὁ πτερνιστὴς τῶν παθῶν Ἰακώβ φησιν· ἐν γὰρ τῇ ῥάβδῳ μου διέβην τὸν Ἰορδάνην τοῦτον · Ἰορδάνης  δὲ κατάβασις ἑρμηνεύεται· τῆς δὲ κάτω καὶ γηίνης καὶ φθαρτῆς φύσεώς ἐστι τὰ κατὰ κακίαν καὶ πάθος· διαβαίνει δὲ ταῦτα ὁ ἀσκητὴς νοῦς ἐν παιδείᾳ· ταπεινὸν γὰρ τὸ ἐκδέχεσθαι ὅτι βακτηρίαν ἔχων ποταμὸν διέβαινε.
καλῶς οὖν καὶ ὁ θεοφιλὴς Μωυσῆς ἀποκρίνεται· ὄντως γὰρ αἱ πράξεις τοῦ σπουδαίου παιδείᾳ ὡς ἂν ῥάβδῳ ἐπερείδονται τὸν κλόνον καὶ σάλον τῆς ψυχῆς ἱδρυόμεναι.
αὕτη ἡ ῥάβδος ἀπορριφθεῖσα γίνεται ὄφις· εἰκότως· ἐὰν γὰρ ἡ ψυχὴ ἀπορρίψῃ τὴν παιδείαν γέγονε φιλήδονος ἀντὶ φιλαρέτου.
διὸ καὶ Μωυσῆς φεύγει ἀπ' αὐτοῦ· ἀπὸ γὰρ τοῦ πάθους καὶ τῆς ἡδονῆς ἀποδιδράσκει ὁ φιλάρετος.
ἀλλά τοί γε ὁ θεὸς τὴν φυγὴν οὐκ ἐπαινεῖ· σοὶ μὲν γάρ ὦ διάνοια μήπω τελειωθείσῃ φυγὴν καὶ δρασμὸν τῶν παθῶν ἁρμόζει μελετᾶν Μωυσεῖ δὲ τῷ τελείῳ παραμένειν τῷ πρὸς αὐτὰ πολέμῳ καὶ ἀντιστατεῖν αὐτοῖς καὶ διαμάχεσθαι· εἰ δὲ μή ἀδείας καὶ ἐξουσίας λαβόμενα μέχρι τῆς ψυχικῆς ἀκροπόλεως ἀναβάντα πᾶσαν ἐκπολιορκήσει καὶ λεηλατήσει τυράννου τρόπον τὴν ψυχήν.
διὸ καὶ προστάττει ὁ θεὸς λαβέσθαι τῆς κέρκου τουτέστι τὸ ἀντίδικον τῆς ἡδονῆς καὶ ἀτίθασον αὐτῆς μὴ φοβείτω σε ἀλλὰ τούτου μάλιστα λαβοῦ καὶ κατάσχες καὶ περικράτησον· ἔσται γὰρ πάλιν ἀντὶ ὄφεως ῥάβδος τουτέστιν ἀντὶ ἡδονῆς γενήσεται ἐν τῇ χειρὶ παιδεία.
ἀλλὰ γενήσεται ἐν τῇ χειρί ἐν τῇ πράξει τοῦ σοφοῦ ὃ δὴ καὶ ἀληθές ἐστι· λαβέσθαι δὲ καὶ περικρατῆσαι ἡδονῆς ἀδύνατον εἰ μὴ πρότερον ἐκταθείη ἡ χείρ τουτέστιν εἰ μὴ τὰς πράξεις καὶ προκοπὰς ἁπάσας ὁμολογήσειεν ἡ ψυχὴ κατὰ θεὸν εἶναι καὶ μηδὲν εἰς ἑαυτὴν ἀναγάγοι.
τοῦτον μὲν δὴ τὸν ὄφιν ἀποδιδράσκειν ὁ βλέπων διέγνωκεν· ἕτερον δὲ τὸν σωφροσύνης λόγον κατασκευάζει τὸν χαλκοῦν ἐκεῖνον ἵνα ὁ δηχθεὶς ὑφ' ἡδονῆς ἰδὼν σωφροσύνην ζήσῃ τὸν ἀληθῆ βίον.
τοιοῦτον ὄφιν εὔχεται ὁ Ἰακὼβ γενέσθαι τὸν Δὰν καί φησιν οὕτως· Δὰν κρινεῖ τὸν ἑαυτοῦ λαόν ὡσεὶ καὶ μία φυλὴ Ἰσραήλ καὶ γενέσθω Δὰν ὄφις ἐφ' ὁδοῦ ἐγκαθήμενος ἐπὶ τρίβου δάκνων πτέρναν ἵππου καὶ πεσεῖται ὁ ἱππεὺς εἰς τὰ ὀπίσω τὴν σωτηρίαν περιμένων κυρίου.
ἐκ μὲν τῆς Λείας πέμπτος υἱός ἐστιν Ἰσσάχαρ γνήσιος τοῦ Ἰακώβ συγκαταριθμουμένων δὲ τῶν ἐκ τῆς Ζέλφας δυεῖν ἕβδομος τοῦ δὲ Ἰακὼβ πέμπτος ἐστὶν ὁ Δὰν ἐκ τῆς Βάλλας τῆς παιδίσκης Ῥαχήλ.
τὴν δὲ αἰτίαν ἐν τοῖς κατ' ἰδίαν ἐξευρήσομεν.
περὶ δὲ τοῦ Δὰν πάλιν κατανοητέον.
δύο γένη φορεῖ ἡ ψυχή τὸ μὲν θεῖον τὸ δὲ φθαρτόν· τὸ μὲν οὖν κρεῖττον κεκύηκεν ἤδη καὶ ἵσταται ἐπ' αὐτοῦ· ὅτε γὰρ ἐξομολογήσασθαι τῷ  θεῷ καὶ παραχωρῆσαι πάντα ἴσχυσεν ἡ ψυχή κτῆμα κρεῖσσον λαβεῖν οὐκέτ' εἶχε· διὰ τοῦτ' ἔστη τοῦ τίκτειν τὸν Ἰούδαν τὸν ἐξομολογητικὸν τρόπον ἐνεγκοῦσα.
τὸ δὲ θνητὸν γένος νῦν ἄρχεται διαπλάττειν.
ὑφέστηκε δὲ τὸ θνητὸν καταπόσει· θεμελίου γὰρ τρόπον ἡ γεῦσις ἣ αἰτία τῆς τῶν ζῴων διαμονῆς ἐστι· Βάλλα δὲ ἑρμηνεύεται κατάποσις· ἐκ ταύτης οὖν γίνεται ὁ Δάν ὃς ἑρμηνεύεται κρίσις· τοῦτο γὰρ τὸ γένος διακρίνει καὶ χωρίζει τὰ ἀθάνατα ἀπὸ τῶν θνητῶν.
εὔχεται οὖν αὐτὸν γενέσθαι σωφροσύνης ἐραστήν τῷ δὲ Ἰούδᾳ οὐκ εὔξεται· ἔχει γὰρ ἤδη τὸ ἐξομολογεῖσθαι καὶ εὐαρεστεῖν θεῷ.
γενέσθω οὖν φησι Δὰν ὄφις ἐφ' ὁδοῦ.
ὁδὸς ἡμῶν ἐστιν ἡ ψυχή· ὥσπερ γὰρ ἐν ταῖς ὁδοῖς ἔστιν ἰδεῖν διαφορὰν τῶν ὄντων ἀψύχων ἐμψύχων ἀλόγων λογικῶν σπουδαίων φαύλων δούλων ἐλευθέρων νεωτέρων πρεσβυτέρων ἀρρένων θηλειῶν ξένων ἀστῶν νοσούντων ὑγιαινόντων λελωβημένων ὁλοκλήρων οὕτως καὶ ἐν ψυχῇ καὶ ἄψυχα καὶ ἀτελῆ καὶ νοσώδη καὶ δοῦλα καὶ θήλεα καὶ μυρία ἄλλα κηρῶν μεστὰ κινήματά ἐστι καὶ ἔμπαλιν ἔμψυχα ὁλόκληρα ἄρρενα ἐλεύθερα ὑγιᾶ πρεσβύτερα σπουδαῖα γνήσια καὶ ἀστὰ ὄντως.
γενέσθω οὖν ὁ σωφροσύνης λόγος ὄφις ἐπὶ τῆς ψυχῆς τῆς ὁδευούσης διὰ πάντων τῶν ἐν τῷ βίῳ πραγμάτων καὶ ἐγκαθισάτω ἐπὶ τρίβου.
δάκνων πτέρναν ἵππου.
ἐχομένως πτερνιστής ἐστιν ὁ τὴν στάσιν τοῦ γενητοῦ καὶ φθαρτοῦ διασείων τρόπος.
τὰ πάθη δὲ ἵππῳ ἀπεικάσθη· τετρασκελὲς γὰρ καὶ τὸ πάθος ὡς ἵππος καὶ ὁρμητικὸν καὶ αὐθαδείας γέμον καὶ σκιρτητικὸν φύσει.
ὁ δὲ σωφροσύνης λόγος δάκνειν καὶ τιτρώσκειν φιλεῖ καὶ ἀναιρεῖν τὸ πάθος· πτερνισθέντος δὲ τοῦ πάθους καὶ ὀκλάσαντος πεσεῖται ὁ ἱππεὺς εἰς τὰ ὀπίσω.
ἱππέα νοητέον τὸν ἐπιβεβηκότα τοῖς πάθεσι νοῦν ὃς ἀποπίπτει τῶν παθῶν ὅταν αὐτὰ συλλογισθῇ καὶ πτερνισθῇ.
εὖ δ' ὅτι εἰς τοὔμπροσθεν οὐ πίπτει ἡ ψυχή· μὴ γὰρ προερχέσθω τῶν παθῶν ἀλλ' ὑστεριζέτω τούτων καὶ σωφρονισθήσεται.
καὶ δογματικόν ἐστιν ὃ λέγει· ἐὰν γὰρ ὁρμήσας ὁ νοῦς ἀδικῆσαι ὑστερήσῃ καὶ πέσῃ εἰς τὰ ὀπίσω οὐκ ἀδικήσει· ἐὰν δὲ ἐπὶ πάθος κινηθεὶς ἄλογον μὴ ἐπεκδράμῃ ἀλλὰ  κατόπιν μείνῃ ἀπάθειαν τὸ κάλλιστον καρπώσεται.
διὸ καὶ τὸ κατόπιν πτῶμα ἀποδεχόμενος τῶν κακιῶν ἐπιφέρει· τὴν σωτηρίαν περιμένων κυρίου· ὄντως γὰρ ὑπὸ θεοῦ σῴζεται ὁ ἀποπίπτων τῶν παθῶν καὶ ὑστερίζων τῆς ἐνεργείας αὐτῶν.
πέσοι τοιοῦτόν μου πτῶμα ἡ ψυχὴ καὶ μηδέποτε ἀνασταίη ἐπὶ τὸ ἵππειον καὶ σκιρτητικὸν πάθος ἵνα θεοῦ σωτηρίαν περιμείνασα εὐδαιμονήσῃ.
διὰ τοῦτο καὶ Μωυσῆς ἐν τῷ ᾄσματι ὑμνεῖ τὸν θεόν ὅτι ἵππον καὶ ἀναβάτην ἔρριψεν εἰς θάλασσαν  τὰ τέσσαρα πάθη καὶ τὸν ἐποχούμενον αὐτοῖς ἄθλιον νοῦν εἰς τὴν φθορὰν τῶν πραγμάτων καὶ τὸν ἀνήνυτον βυθόν· καὶ σχεδὸν τοῦ ᾄσματος ὅλου τὸ κεφάλαιον τοῦτ' ἐστίν ἐφ' ὃ τὰ ἄλλα πάντα ἀναφέρεται καὶ οὕτως ἔχει· ἐὰν γὰρ ἀπάθεια κατάσχῃ τὴν ψυχήν τελέως εὐδαιμονήσει.
ζητητέον δέ τίνος ἕνεκα ὁ μὲν Ἰακώβ φησιν ὅτι πεσεῖται ὁ ἱππεὺς εἰς τὰ ὀπίσω  Μωυσῆς δὲ ᾄδει ὅτι ἵππος καὶ ἀναβάτης κατεποντώθησαν.
λεκτέον οὖν ὅτι ὁ μὲν καταποντούμενος ὁ Αἰγύπτιός ἐστι τρόπος ὅς κἂν φεύγῃ ὑπὸ τὸ ὕδωρ τουτέστιν ὑπὸ τὴν φορὰν τῶν παθῶν φεύγει ὁ δὲ πίπτων ἱππεὺς εἰς τὰ ὀπίσθια οὐκ ἔστι τῶν φιλοπαθῶν· τεκμήριον δέ ὅτι οὗτος μέν ἐστιν ἱππεύς ἐκεῖνος δὲ ἀναβάτης· ἱππέως μὲν οὖν ἔργον δαμάζειν τὸν ἵππον καὶ ἀφηνιάζοντα ἐπιστομίζειν ἀναβάτου δὲ φέρεσθαι ᾗ ἂν τὸ ζῷον ἄγῃ· καὶ ἐν θαλάττῃ τοῦ μὲν κυβερνήτου ἔργον ἄγειν τὸ σκάφος καὶ εὐθύνειν καὶ ὀρθοῦν τοῦ δὲ ἐπιβάτου πάσχειν ὅσα ἂν ἡ ναῦς ὑπομένῃ.
παρὸ καὶ ὁ δαμάζων τὰ πάθη ἱππεὺς οὐ καταποντοῦται ἀλλὰ ἀποβὰς αὐτῶν τὴν σωτηρίαν περιμένει τοῦ δεσπότου.
παραινεῖ μέντοι ὁ ἱερὸς λόγος ἐν Λευιτικῷ ἀπὸ τῶν ἑρπετῶν ἃ πορεύεται ἐπὶ τεσσάρων ἃ ἔχει σκέλη ἀνώτερον τῶν ποδῶν ὥστε πηδᾶν ἐν αὐτοῖς σιτεῖσθαι  ὧν ἐστιν ὁ βροῦχος καὶ ὁ ἀττακὸς καὶ ἀκρὶς καὶ τέταρτον ὁ ὀφιομάχης· καὶ δεόντως· εἰ γὰρ ἄτροφον καὶ βλαβερὸν πρᾶγμα ὀφιώδης ἡδονή τροφιμώτατον ἂν καὶ σωτήριον γένοιτο ἡ πρὸς ἡδονὴν διαμαχομένη φύσις· αὕτη δὲ ἡ σωφροσύνη ἐστί.
τὴν ὀφιομάχον οὖν γνώμην ἀντίταττε καὶ κάλλιστον ἀγῶνα τοῦτον διάθλησον καὶ σπούδασον στεφανωθῆναι κατὰ τῆς τοὺς ἄλλους ἅπαντας νικώσης ἡδονῆς καλὸν καὶ εὐκλεᾶ στέφανον ὃν οὐδεμία πανήγυρις ἀνθρώπων ἐχορήγησεν.
Καὶ ἐκρύβησαν ὅ τε Ἀδὰμ καὶ ἡ γυνὴ αὐτοῦ ἀπὸ προσώπου κυρίου τοῦ θεοῦ ἐν μέσῳ τοῦ ξύλου τοῦ παραδείσου.
δόγμα εἰσηγεῖται διδάσκον ὅτι ὁ φαῦλος φυγάς ἐστιν.
εἰ γὰρ πόλις οἰκεία τῶν σοφῶν ἡ ἀρετή ταύτης ὁ μὴ δυνάμενος μετέχειν ἀπελήλαται πόλεως ἧς ἀδυνατεῖ μετέχειν ὁ φαῦλος· ἀπελήλαται ἄρα καὶ πεφυγάδευται μόνος ὁ φαῦλος.
ὁ δ' ἀρετῆς φυγὰς εὐθὺς ἀποκέκρυπται θεόν· εἰ γὰρ καὶ ἐμφανεῖς οἱ σοφοὶ θεῷ ἅτε ὄντες αὐτῷ φίλοι δῆλον ὡς ἀποκρύπτονται καὶ καταδύονται πάντες οἱ φαῦλοι ὡς ἂν ἐχθροὶ καὶ δυσμενεῖς ὄντες ὀρθῷ λόγῳ.
ὅτι μὲν οὖν ἄπολις καὶ ἄοικος ὁ φαῦλός ἐστι μαρτυρεῖ ἐπὶ τοῦ δασέος καὶ ποικίλου τὴν κακίαν Ἠσαῦ ὅτε φησίν· ἦν δὲ Ἠσαῦ εἰδὼς κυνηγεῖν ἀγροῖκος · οὐ γὰρ πέφυκεν ἡ τῶν παθῶν θηρευτικὴ κακία τὴν ἀρετῆς πόλιν οἰκεῖν ἀγροικίαν καὶ ἀπαιδευσίαν μετὰ πολλῆς ἀγνωμοσύνης μεταδιώκουσα.
ὁ δέ γε σοφίας μεστὸς Ἰακὼβ καὶ πολίτης  ἐστὶ καὶ οἰκίαν τὴν ἀρετὴν κατοικεῖ· φησὶ γοῦν περὶ αὐτοῦ· Ἰακὼβ δὲ ἄπλαστος ἄνθρωπος οἰκῶν οἰκίαν.
παρὸ καὶ αἱ μαῖαι ἐπειδὴ ἐφοβοῦντο τὸν θεόν ἐποίησαν ἑαυταῖς οἰκίας · αἱ γὰρ ζητητικαὶ τῶν ἀφανῶν θεοῦ μυστηρίων ὅπερ ἐστὶ ζῳογονεῖν τὰ ἄρσενα οἰκοδομοῦσι τὰ ἀρετῆς πράγματα οἷς καὶ ἐνοικεῖν προῄρηνται.
διὰ μὲν δὴ τούτων ἐπιδέδεικται πῶς ὁ μὲν φαῦλος ἄπολίς τέ ἐστι καὶ ἄοικος φυγὰς ἀρετῆς ὤν ὁ δὲ σπουδαῖος καὶ πόλιν ἔχειν καὶ οἶκον σοφίαν κεκλήρωται.
ἴδωμεν δὲ ἑξῆς πῶς καὶ ἀποκρύπτεσθαί τις θεὸν λέγεται.
εἰ δὲ μὴ ἀλληγορήσειέ τις ἀδύνατον παραδέξασθαι τὸ προκείμενον· πάντα γὰρ πεπλήρωκεν ὁ θεὸς καὶ διὰ πάντων διελήλυθεν καὶ κενὸν οὐδὲν οὐδὲ ἔρημον ἀπολέλοιπεν ἑαυτοῦ.
καὶ πάλιν· ὧδε ἕστηκα πρὸ τοῦ σέ · πρὸ γὰρ παντὸς γενητοῦ ὁ θεός ἐστι καὶ εὑρίσκεται πανταχοῦ ὥστε οὐκ ἂν δύναιτό τις ἀποκρύπτεσθαι.
εἶτα μὴ τὰ μέρη τοῦ κόσμου μηδὲ τὸν κόσμον αὐτὸν δυνάμενός τις ἀποκρύπτεσθαι τὸν θεὸν ἂν ἰσχύσαι λανθάνειν; οὐδαμῶς.
ἔστι δὲ οὕτως ἐκδέξασθαι· ἐν τῷ φαύλῳ ἡ ἀληθὴς περὶ θεοῦ δόξα ἐπεσκίασται καὶ ἀποκρύπτεται σκότους γὰρ πλήρης ἐστὶ μηδὲν ἔχων ἐναύγασμα θεῖον ᾧ τὰ ὄντα περισκέψεται· ὁ δὲ τοιοῦτος πεφυγάδευται θείου χοροῦ καθάπερ ὁ λεπρὸς καὶ γονορρυής ὁ μὲν θεὸν καὶ γένεσιν ἀντιπάλους φύσεις δύο χρωμάτων ὄντων ἀγαγὼν εἰς ταὐτὸ ὡς αἴτια ἑνὸς ὄντος αἰτίου τοῦ δρῶντος ὁ δὲ γονορρυὴς ἐκ κόσμου πάντα καὶ εἰς κόσμον ἀνάγων ὑπὸ θεοῦ δὲ μηδὲν οἰόμενος γεγονέναι Ἡρακλειτείου δόξης ἑταῖρος κόρον  καὶ χρησμοσύνην καὶ ἓν τὸ πᾶν καὶ πάντα ἀμοιβῇ εἰσάγων.
διό φησι καὶ ὁ θεῖος λόγος· ἐξαποστειλάτωσαν ἐκ τῆς ἁγίου ψυχῆς πάντα λεπρὸν καὶ πάντα γονορρυῆ καὶ πάντα ἀκάθαρτον ἐν ψυχῇ ἀπὸ ἀρσενικοῦ ἕως θηλυκοῦ.
οἱ δέ γε σοφοὶ λογισμοὶ οὐχ οἷον ἀποκρύπτονται ἀλλ' ἐμφανεῖς εἶναι γλίχονται.
οὐχ ὥσπερ δὲ ἀσεβής οὕτω καὶ εὐσεβής τις εὑρίσκεται ἀλλ' ἀγαπητόν εἰ δίκαιος οὗ χάριν φησί· μὴ συναπολέσῃς δίκαιον μετὰ ἀσεβοῦς.
τρεῖς οὖν καιρούς ὦ ψυχή τουτέστι τὸν τριμερῆ χρόνον σύμπαντα ἐμφανὴς αἰεὶ γίνου θεῷ μὴ τὸ θῆλυ αἰσθητὸν πάθος ἐφελκομένη ἀλλὰ τὸν ἀνδρεῖον καὶ καρτερίας ἀσκητὴν λογισμὸν ἐκθυμιῶσα· τρισὶ γὰρ καιροῖς τοῦ ἐνιαυτοῦ ὀφθῆναι πᾶν ἀρσενικὸν ἐναντίον κυρίου τοῦ θεοῦ Ἰσραὴλ ὁ ἱερὸς λόγος προστάττει.
διὰ τοῦτο καὶ Μωυσῆς ὅτε ἐμφανὴς καθίσταται θεῷ φεύγει τὸν διασκεδαστὴν τρόπον Φαραώ ὃς αὐχεῖ λέγων μὴ εἰδέναι τὸν κύριον· ἀνεχώρησε γάρ φησι Μωυσῆς ἀπὸ προσώπου Φαραὼ καὶ κατῴκησεν ἐν γῇ Μαδιάμ  τῇ κρίσει τῶν φύσεως πραγμάτων καὶ ἐκάθισεν ἐπὶ τοῦ φρέατος ἐκδεχόμενος τί ὁ θεὸς ἀνομβρήσει πότιμον τῇ διψώσῃ καὶ ποθούσῃ ψυχῇ τὸ ἀγαθόν.
ἀναχωρεῖ μὲν δὴ ἀπὸ τῆς ἀθέου καὶ ἡγεμονίδος τῶν παθῶν δόξης Φαραώ ἀναχωρεῖ δὲ εἰς Μαδιάμ τὴν κρίσιν ἐξετάζων πότερον ἠρεμητέον αὐτῷ  ἐστιν ἢ δικαστέον πάλιν πρὸς τὸν φαῦλον ἐπ' ὀλέθρῳ αὐτοῦ· σκέπτεται δέ εἰ ἐπιθέμενος ἰσχύσει νικηφορῆσαι παρὸ καὶ κατέχεται ὑπομένων ὡς ἔφην εἰ ἀναδώσει ὁ θεὸς τῷ βαθεῖ καὶ μὴ κούφῳ λογισμῷ πηγὴν ἱκανὴν ἐπικλύσαι τὴν φορὰν τοῦ Αἰγυπτίων βασιλέως τῶν παθῶν αὐτοῦ.
ἀξιοῦται μέντοι τῆς χάριτος· στρατευσάμενος γὰρ στρατείαν τὴν ὑπὲρ ἀρετῆς οὐ παύεται πολεμῶν πρὶν ἐπιδεῖν πρηνεῖς καὶ ἀπράκτους τὰς ἡδονάς.
οὗ χάριν οὐ φεύγει Μωυσῆς ἀπὸ τοῦ Φαραώ ἀνεπιστρεπτὶ γὰρ ἂν ἀπεδίδρασκεν ἀλλ' ἀναχωρεῖ τουτέστιν ἀνακωχὴν ποιεῖται τοῦ πολέμου ἀθλητοῦ τρόπον διαπνέοντος καὶ συλλεγομένου τὸ πνεῦμα μέχρις ἂν ἐγείρας τὴν φρονήσεως καὶ τῆς ἄλλης ἀρετῆς συμμαχίαν διὰ λόγων θείων μετὰ δυνάμεως ἐρρωμενεστάτης ἐπίθηται.
ὁ δὲ Ἰακώβ πτερνιστὴς γάρ ἐστι μεθόδοις καὶ τέχναις τὴν ἀρετὴν οὐκ ἀκονιτὶ κτώμενοςοὐ γὰρ μετωνόμαστό πω εἰς τὸν Ἰσραήλἀποδιδράσκει τῶν κατὰ Λάβαν πραγμάτων τουτέστι χρωμάτων καὶ σχημάτων καὶ συνόλως σωμάτων ἃ τὸν νοῦν διὰ τῶν αἰσθητῶν τιτρώσκειν πέφυκεν· ἐπειδὴ γὰρ αὐτὰ νικῆσαι παρὼν κατὰ τὸ παντελὲς οὐκ ἠδύνατο φεύγει δεδιὼς τὴν πρὸς αὐτῶν ἧτταν· καὶ σφόδρα ἐπαίνων ἄξιος· εὐλαβεῖς γάρ φησι Μωυσῆς ποιήσετε τοὺς υἱοὺς τοῦ ὁρῶντος  ἀλλ' οὐ θρασεῖς καὶ τῶν μὴ καθ' αὑτοὺς ἐρῶντας.
καὶ ἔκρυψεν Ἰακὼβ Λάβαν τὸν Σύρον τοῦ μὴ ἀναγγεῖλαι αὐτῷ ὅτι ἀποδιδράσκει.
καὶ ἀπέδρα αὐτὸς καὶ τὰ αὐτοῦ πάντα καὶ διέβη τὸν ποταμὸν καὶ ὥρμησεν εἰς τὸ ὄρος Γαλαάδ.
φυσικώτατόν ἐστι τὸ κρύπτειν ὅτι ἀποδιδράσκει καὶ μὴ ἀναγγέλλειν τῷ ἠρτημένῳ τῶν αἰσθητῶν λογισμῷ Λάβαν· οἷον ἐὰν κάλλος ἰδὼν αἱρεθῇς αὐτῷ καὶ μέλλῃς πταίειν περὶ αὐτό φύγε λαθὼν ἀπὸ τῆς φαντασίας αὐτοῦ καὶ μηκέτι ἀναγγείλῃς τῷ νῷ τουτέστι μὴ ἐπιλογίσῃ πάλιν μηδὲ μελετήσῃς· αἱ γὰρ συνεχεῖς ὑπομνήσεις τύπους ἐγχαράττουσαι τρανοὺς βλάπτουσι τὴν διάνοιαν καὶ ἄκουσαν αὐτὴν πολλάκις περιτρέπουσιν.
ὁ δ' αὐτὸς λόγος καὶ ἐπὶ πάντων τῶν καθ' ἡντινοῦν αἴσθησιν ὁλκῶν· ἐν γὰρ τούτοις σώτειρα ἡ λαθραία φυγή τὸ δ' ὑπομιμνῄσκεσθαι καὶ ἀναγγέλλειν καὶ ἀναπολεῖν κρατεῖ καὶ δουλοῦται βιαίως τὸν λογισμόν.
μηδέποτ' οὖν ὦ διάνοια τὸ φανὲν αἰσθητόν εἰ μέλλεις ἁλίσκεσθαι πρὸς αὐτοῦ ἀναγγείλῃς σαυτῇ μηδὲ ἀναπολήσῃς αὐτό ἵνα μὴ κρατηθεῖσα κακοδαιμονῇς· ἀλλ' ἄφετος ὁρμήσασα ἀπόδραθι ἐλευθερίαν ἀτίθασον δουλείας χειροήθους προκρίνουσα.
διὰ τοῦτο ὁ φίλος τῶν αἰσθήσεων καὶ κατ' αὐτὰς ἀλλὰ μὴ κατὰ νοῦν ἐνεργῶν Λάβαν ἀγανακτεῖ καὶ διώκει καί φησιν· ἵνα τί κρυφῇ ἀπέδρας  ἀλλ' οὐ παρέμεινας τῇ τοῦ σώματος ἀπολαύσει καὶ τῷ δόγματι τῷ τὰ περὶ σῶμα καὶ τὰ ἐκτὸς ἀγαθὰ κρίνοντι; ἀλλὰ καὶ φεύγων ἀπὸ τῆσδε τῆς δόξης ἐσύλησάς μου καὶ τὸ φρονεῖν Λείαν τε καὶ Ῥαχήλ· αὗται γάρ ἡνίκα παρέμενον τῇ ψυχῇ φρένας ἐνεποίουν ταύτῃ μεταναστᾶσαι δὲ ἀμαθίαν καὶ ἀπαιδευσίαν αὐτῇ κατέλιπον· διὸ καὶ ἐπιφέρει ὅτι ἐκλοποφόρησάς με  τουτέστι τὸ φρονεῖν ἔκλεψας.
τί οὖν ἦν τὸ φρονεῖν ἐξηγήσεται· ἐπιφέρει γάρ· καὶ ἀπήγαγες τὰς θυγατέρας μου ὡς αἰχμαλώτιδας· καὶ εἰ ἀνήγγειλάς μοι ἐξαπέστειλα ἄν σε.
οὐκ ἂν ἐξαπέστειλας τὰ μαχόμενα ἀλλήλοις· εἰ γὰρ ἐξαπέστειλας ὄντως καὶ ἠλευθέρους τὴν ψυχήν περιεῖλες ἂν αὐτῆς τοὺς σωματικοὺς καὶ αἰσθητικοὺς ἅπαντας ἤχους· οὕτως γὰρ ἀπολυτροῦται κακιῶν καὶ παθῶν διάνοια.
νυνὶ δὲ λέγεις μέν ὡς ἐξαποστέλλεις ἐλευθέραν διὰ δὲ τῶν ἔργων ὁμολογεῖς ὅτι κατέσχες ἂν ἐν δεσμωτηρίῳ· εἰ γὰρ μετὰ μουσικῶν καὶ τυμπάνων καὶ κιθάρας καὶ τῶν καθ' ἑκάστην αἴσθησιν ἡδονῶν προὔπεμπες οὐκ ἂν ὄντως ἐξαπέστειλας.
οὐ γὰρ μόνον σέ ὦ σωμάτων καὶ χρωμάτων ἑταῖρε Λάβαν ἀποδιδράσκομεν ἀλλὰ καὶ πάντα τὰ σά ἐν οἷς καὶ αἱ τῶν αἰσθήσεων φωναὶ ταῖς τῶν παθῶν ἐνεργείαις συνηχοῦσαι· μεμελετήκαμεν γάρ εἴ γε ἀρετῆς ἐσμεν ἀσκηταί μελέτην ἀναγκαίαν ἣν καὶ Ἰακὼβ ἐμελέτησεν ἀπολλύναι καὶ διαφθείρειν  τοὺς ἀλλοτρίους τῆς ψυχῆς τοὺς θεούς τοὺς χωνευτοὺς θεούς οὓς ἀπηγόρευκε Μωυσῆς δημιουργεῖν · οὗτοι δ' εἰσὶν ἀρετῆς μὲν καὶ εὐπαθείας διάλυσις κακίας δὲ καὶ παθῶν σύστασίς τε καὶ πῆξις τὸ γὰρ χεόμενον διαλυθὲν αὖθις πήγνυται.
λέγει δὲ οὕτως· καὶ ἔδωκαν Ἰακὼβ τοὺς θεοὺς τοὺς ἀλλοτρίους οἳ ἦσαν ἐν ταῖς χερσὶν αὐτῶν καὶ τὰ ἐνώτια τὰ ἐν τοῖς ὠσὶν αὐτῶν καὶ κατέκρυψεν αὐτὰ Ἰακὼβ ὑπὸ τὴν τερέβινθον τὴν ἐν Σικίμοις.
οὗτοι δ' εἰσὶ τῶν φαύλων θεοί.
ὁ δὲ Ἰακὼβ οὐ λέγεται λαμβάνειν ἀλλὰ κρύπτειν καὶ ἀπολλύναι· πάντῃ διηκριβωμένως· ὁ γὰρ ἀστεῖος οὐδὲν λήψεται πρὸς περιουσίαν τῶν ἀπὸ κακίας ἀλλὰ κρύψει καὶ ἀφανιεῖ λάθρᾳ· καθάπερ καὶ Ἀβραὰμ τῷ Σοδόμων βασιλεῖ τεχνάζοντι ἀλόγου φύσεως ποιήσασθαι ἀντίδοσιν πρὸς λογικήν ἵππου πρὸς ἄνδρας φησὶ μηδὲν λήψεσθαι τῶν ἐκείνου ἀλλ' ἐκτενεῖν τὴν ψυχικὴν πρᾶξιν ὅπερ διὰ συμβόλου χεῖρα ὠνόμασε πρὸς τὸν θεὸν τὸν ὕψιστον  μὴ γὰρ λήψεσθαι ἀπὸ σπαρτίου ἕως σφαιρωτῆρος ὑποδήματος ἀπὸ πάντων τῶν ἐκείνου ἵνα μὴ εἴπῃ πλούσιον πεποιηκέναι τὸν ὁρῶντα πενίαν ἀρετῆς τῆς πλουσίας ἀντιδιδούς.
κρύπτεται μὲν ἀεὶ καὶ φυλάττεται τὰ πάθη ἐν Σικίμοιςὠμίασις δὲ ἑρμηνεύεται ὁ γὰρ πονούμενος περὶ τὰς ἡδονὰς φυλακτικὸς τῶν ἡδονῶν ἐστιν ἀπόλλυται δὲ καὶ διαφθείρεται παρὰ τῷ σοφῷ οὐ πρὸς βραχύν τινα χρόνον ἀλλ' ἕως τῆς σήμερον ἡμέρας τουτέστιν ἀεί· ὁ γὰρ αἰὼν ἅπας τῷ σήμερον παραμετρεῖται μέτρον γὰρ τοῦ παντὸς χρόνου ὁ ἡμερήσιος κύκλος.
διὸ καὶ ἐξαίρετον δίδωσι τῷ Ἰωσὴφ τὰ Σίκιμα ὁ Ἰακώβ  τὰ σωματικὰ καὶ αἰσθητικά μετιόντι τὸν ἐν τούτοις πόνον τῷ δ' ἐξομολογουμένῳ Ἰούδᾳ οὐχὶ δόσεις ἀλλὰ αἴνεσιν καὶ ὕμνους καὶ θεοπρεπεῖς ᾠδὰς πρὸς τῶν ἀδελφῶν.
τὰ δὲ Σίκιμα ὁ Ἰακὼβ λαμβάνει οὐ παρὰ θεοῦ ἀλλ' ἐν μαχαίρᾳ καὶ τόξοις λόγοις τμητικοῖς καὶ ἀμυντηρίοις· ὑποτάττει γὰρ καὶ τὰ δεύτερα ἑαυτῷ ὁ σοφός ὑποτάξας δὲ οὐ φυλάττει ἀλλὰ χαρίζεται τῷ πεφυκότι πρὸς αὐτά.
τούτου χάριν ἰσχύει φεύγειν κακίαν καὶ ἀποκρύπτειν καὶ συσκιάζειν καὶ ἀπολλύναι ἀεὶ τὸ βλαβερὸν πάθος.
Ὃν μὲν οὖν τρόπον φυγάς τέ ἐστιν ὁ φαῦλος καὶ ἀποκρύπτεται θεόν δεδηλώκαμεν· νυνὶ δὲ σκεψώμεθα ὅπου ἀποκρύπτεται.
ἐν μέσῳ φησί τοῦ ξύλου τοῦ παραδείσου  τουτέστι κατὰ μέσον τὸν νοῦν ὃς καὶ αὐτὸς μέσος ἐστὶν ὡσανεὶ παραδείσου τῆς ὅλης ψυχῆς· ὁ γὰρ ἀποδιδράσκων θεὸν καταφεύγει εἰς ἑαυτόν.
δυοῖν γὰρ ὄντων τοῦ τε τῶν ὅλων νοῦ ὅς ἐστι θεός καὶ τοῦ ἰδίου ὁ μὲν φεύγων ἀπὸ τοῦ καθ' αὑτὸν καταφεύγει ἐπὶ τὸν συμπάντωνὁ γὰρ νοῦν τὸν ἴδιον ἀπολείπων ὁμολογεῖ μηδὲν εἶναι τὰ κατὰ τὸν ἀνθρώπινον νοῦν ἅπαντα δὲ προσάπτει θεῷ ὁ δὲ πάλιν ἀποδιδράσκων θεὸν τὸν μὲν οὐδενὸς αἴτιόν φησιν εἶναι τῶν δὲ γινομένων ἁπάντων ἑαυτόν· λέγεται γοῦν παρὰ πολλοῖς ὅτι τὰ ἐν τῷ κόσμῳ πάντα φέρεται χωρὶς ἡγεμόνος ἀπαυτοματίζοντα τέχνας δὲ καὶ ἐπιτηδεύματα καὶ νόμους καὶ ἔθη καὶ πολιτικὰ καὶ ἴδια καὶ κοινὰ δίκαια πρός τε ἀνθρώπους καὶ πρὸς τὰ ἄλογα ζῷα ἔθετο μόνος ὁ ἀνθρώπινος νοῦς.
ἀλλ' ὁρᾷς ὦ ψυχή τῶν δοξῶν τὸ παραλλάττον· ἡ μὲν γὰρ τὸν ἐπὶ μέρους τὸν γενητὸν καὶ θνητὸν ἀπολιποῦσα τὸν τῶν ὅλων καὶ ἀγένητον καὶ ἄφθαρτον ἐπιγράφεται ὄντως ἡ δὲ πάλιν θεὸν ἀποδοκιμάζουσα τὸν μηδ' αὑτῷ βοηθῆσαι ἱκανὸν νοῦν σύμμαχον ἐπισπᾶται πλημμελῶς.
τούτου χάριν καὶ Μωυσῆς φησιν ὅτι ἐὰν ἐν τῷ διορύγματι εὑρεθῇ ὁ κλέπτης καὶ πληγεὶς ἀποθάνῃ οὐκ ἔστιν αὐτῷ φόνος· ἐὰν δὲ καὶ ὁ ἥλιος ἀνατείλῃ ἐπ' αὐτῷ ἔνοχός ἐστιν ἀνταποθανεῖται.
ἐὰν γάρ τις τὸν ἑστῶτα καὶ ὑγιῆ καὶ ὀρθὸν διακόψῃ καὶ διέλῃ λόγον ὃς θεῷ μόνῳ τὸ πάντα δύνασθαι μαρτυρεῖ καὶ εὑρεθῇ ἐν τῷ διορύγματι τουτέστιν ἐν τῷ τετρημένῳ καὶ διῃρημένῳ ὃς τὸν ἴδιον νοῦν ἐνεργοῦντα οἶδεν ἀλλ' οὐ θεόν κλέπτης ἐστὶ τὰ ἀλλότρια ἀφαιρούμενος· θεοῦ γὰρ τὰ πάντα κτήματα ὥστε ὁ ἑαυτῷ τι προσνέμων τὰ ἑτέρου νοσφίζεται καὶ πληγὴν ἔχει παγχάλεπον καὶ δυσίατον οἴησιν πρᾶγμα ἀμαθίας καὶ ἀπαιδευσίας συγγενές.
τὸν δὲ πλήττοντα παρησύχασεν· οὐ γάρ ἐστιν ἕτερος τοῦ πληττομένου· ἀλλ'  ὥσπερ ὁ τρίβων ἑαυτὸν καὶ τρίβεται καὶ ὁ ἐκτείνων ἑαυτὸν καὶ ἐκτείνεταιτήν τε γὰρ τοῦ δρῶντος δύναμιν καὶ τὸ τοῦ ὑπομένοντος πάθος αὐτὸς ἐκδέχεται οὕτως ὁ κλέπτων τὰ θεοῦ καὶ ἑαυτῷ ἐπιγράφων ὑπὸ τῆς ἑαυτοῦ ἀθεότητός τε καὶ οἰήσεως αἰκίζεται.
εἴθε μέντοι πληχθεὶς ἀποθάνοι τουτέστιν ἄπρακτος διατελέσειεν· ἧττον γὰρ ἁμαρτάνειν δόξει.
τῆς γὰρ κακίας ἡ μὲν ἐν σχέσει θεωρεῖται ἡ δὲ ἐν κινήσει θεωρεῖται· νεύει δὲ πρὸς τὰς τῶν ἀποτελεσμάτων ἐκπληρώσεις ἡ ἐν τῷ κινεῖσθαι διὸ καὶ χείρων τῆς κατὰ σχέσιν ἐστίν.
ἐὰν οὖν ἡ διάνοια ἀποθάνῃ ἡ δοξάζουσα αὑτὴν αἰτίαν τῶν γινομένων ἀλλὰ μὴ θεόν τουτέστιν ἠρεμήσῃ καὶ συσταλῇ οὐκ ἔστιν αὐτῇ φόνος· οὐκ ἀνῄρηκε τελέως τὸ ἔμψυχον δόγμα τὸ θεῷ τὰς ἁπάσας δυνάμεις ἐπιγράφον· ἐὰν δὲ ἀνατείλῃ ὁ ἥλιος τουτέστιν ὁ φαινόμενος λαμπρὸς νοῦς ἐν ἡμῖν καὶ δόξῃ πάντα διορᾶν καὶ πάντα βραβεύειν καὶ μηδὲν ἐκφεύγειν ἑαυτόν ἔνοχός ἐστιν ἀνταποθανεῖται τοῦ ἐμψύχου δόγματος ὃ ἀνεῖλε καθ' ὃ μόνος αἴτιός ἐστιν ὁ θεός εὑρισκόμενος ἄπρακτος καὶ νεκρὸς ὄντως αὐτός ἀψύχου καὶ θνητοῦ καὶ πλημμελοῦς δόγματος εἰσηγητὴς γεγενημένος.
παρὸ καὶ καταρᾶται ὁ ἱερὸς λόγος τιθέντι ἐν ἀποκρύφῳ γλυπτὸν ἢ χωνευτόν ἔργον χειρῶν τεχνίτου.
ὅτι δὲ ὁ φαῦλος εἰς τὸν σποράδα νοῦν ἑαυτοῦ καταδύεται φεύγων τὸν ὄντα μαρτυρήσει Μωυσῆς ὁ πατάξας τὸν Αἰγύπτιον καὶ κρύψας ἐν τῇ ἄμμῳ  ὅπερ ἦν συλλογισάμενος τὸν προστατεῖν λέγοντα τὰ τοῦ σώματος καὶ μηδὲν τὰ ψυχῆς νομίζοντα καὶ τέλος ἡγούμενον τὰς ἡδονάς· κατανοήσας γὰρ τὸν πόνον τοῦ τὸν θεὸν ὁρῶντος ὃν ἐπιτίθησιν αὐτῷ ὁ βασιλεὺς τῆς Αἰγύπτου ἡ τῶν παθῶν ἡγεμονὶς κακία ὁρᾷ τὸν Αἰγύπτιον ἄνθρωπον τὸ ἀνθρώπειον καὶ ἐπίκηρον πάθος τύπτοντα καὶ αἰκιζόμενον τὸν ὁρῶντα περιβλεψάμενος δὲ τὴν ὅλην ψυχὴν ὧδε κἀκεῖσε καὶ μηδένα ἰδὼν ἑστῶτα ὅτι μὴ τὸν ὄντα θεόν τὰ δ' ἄλλα κλονούμενα καὶ σαλευόμενα  πατάξας καὶ συλλογισάμενος τὸν φιλήδονον κρύπτει ἐν τῷ σποράδι καὶ πεφορημένῳ νῷ ὃς συμφυΐας καὶ ἑνώσεως τῆς πρὸς τὸ καλὸν ἐστέρηται.
οὗτος μὲν οὖν ἀποκέκρυπται εἰς αὑτόν· ὁ δὲ ἐναντίος τούτῳ φεύγει μὲν ἀφ' ἑαυτοῦ καταφεύγει δ' ἐπὶ τὸν τῶν ὄντων θεόν.
διὸ καί φησιν· ἐξήγαγεν αὐτὸν ἔξω καὶ εἶπεν Ἀνάβλεψον εἰς τὸν οὐρανὸν καὶ ἀρίθμησον τοὺς ἀστέρας  οὓς ἐβουλόμεθα μὲν περιλαβεῖν καὶ περιαθρῆσαι ἄπληστοι τῶν ἀρετῆς ὄντες ἐρώτων ἀδυνατοῦμεν δὲ πλοῦτον ἀναμετρῆσαι θεοῦ.
ἀλλ' ὅμως χάρις τῷ φιλοδώρῳ ὅτι οὕτω σπέρματα ἐν ψυχῇ βαλέσθαι φησὶ τηλαυγῆ καὶ λαμπρὰ καὶ δι' ὅλων νοερὰ ὡς τοὺς ἀστέρας ἐν οὐρανῷ.
οὕτως οὖν ἀκουστέον· τὸν νοῦν εἰς τὸ ἐξώτατον ἐξήγαγε.
διὸ καὶ ἐν ἑτέροις αὐχεῖ λέγων· κύριος ὁ θεὸς τοῦ οὐρανοῦ καὶ ὁ θεὸς τῆς γῆς ὃς ἔλαβέ με ἐκ τοῦ οἴκου τοῦ πατρός μου · οὐ γάρ ἐστι τὸν κατοικοῦντα ἐν σώματι καὶ τῷ θνητῷ γένει δυνατὸν θεῷ συγγενέσθαι ἀλλὰ τὸν ὃν ἐκ τοῦ δεσμωτηρίου θεὸς διαρρύεται.
οὗ ἕνεκα καὶ ἡ τῆς ψυχῆς χαρὰ Ἰσαάκ ὅταν ἀδολεσχῇ καὶ ἰδιάζῃ θεῷ ἐξέρχεται ἀπολείπων ἑαυτὸν καὶ τὸν ἴδιον νοῦν· ἐξῆλθε γάρ φησιν Ἰσαὰκ ἀδολεσχῆσαι εἰς τὸ πεδίον τὸ πρὸς δείλης.
καὶ Μωυσῆς δὲ ὁ προφητικὸς λόγος φησίν· ὅταν ἐξέλθω τὴν πόλιν τὴν ψυχήνπόλις γάρ ἐστι καὶ αὕτη τοῦ ζῴου νόμους διδοῦσα καὶ ἔθηἐκπετάσω τὰς χεῖρας  καὶ ἀναπετάσω καὶ ἐξαπλώσω πάσας τὰς πράξεις θεῷ μάρτυρα καλῶν καὶ ἐπίσκοπον ἑκάστης ὃν κακία κρύπτεσθαι οὐ πέφυκεν  ἐξαπλοῦσθαι δὲ καὶ φανερῶς ὁρᾶσθαι.
ὅταν μέντοι διὰ πάντων ἡ ψυχὴ καὶ λόγων καὶ ἔργων ἐξαπλωθῇ καὶ ἐκθειασθῇ παύονται τῶν αἰσθήσεων αἱ φωναὶ καὶ πάντες οἱ ὀχληροὶ καὶ δυσώνυμοι ἦχοι· φωνεῖ γὰρ καὶ καλεῖ τὸ μὲν ὁρατὸν τὴν ὅρασιν ἐφ' ἑαυτό ἡ δὲ φωνὴ τὴν ἀκοήν ὁ δὲ ἀτμὸς τὴν ὄσφρησιν καὶ συνόλως τὸ αἰσθητὸν τὴν αἴσθησιν ἐφ' ἑαυτὸ προσκαλεῖται· ταῦτα δὲ πάντα παύεται ὅταν ἐξελθοῦσα τὴν ψυχῆς πόλιν ἡ διάνοια θεῷ τὰς ἑαυτῆς πράξεις καὶ διανοήσεις ἀνάψῃ.
καὶ γάρ εἰσιν αἱ χεῖρες Μωυσεῖ βαρεῖαι · ἐπειδὴ γὰρ αἱ τοῦ φαύλου πράξεις ἀνεμιαῖοί τε καὶ κοῦφαι γένοιντ' ἂν αἱ τοῦ σοφοῦ βαρεῖαι καὶ ἀκίνητοι οὐδ' εὐσάλευτοι· παρὸ καὶ στηρίζονται ὑπό τε Ἀαρών τοῦ λόγου καὶ Ὤρ ὅ ἐστι φῶς· οὐδὲν δὲ τῶν πραγμάτων φῶς ἐναργέστερόν ἐστιν ἀληθείας· βούλεται οὖν διὰ συμβόλων σοι παραστῆσαι ὅτι αἱ τοῦ σοφοῦ πράξεις στηρίζονται ὑπὸ τῶν ἀναγκαιοτάτων λόγου τε καὶ ἀληθείας.
διὸ καὶ Ἀαρὼν ὅταν τελευτᾷ τουτέστιν ὅταν τελειωθῇ εἰς Ὤρ ὅ ἐστι φῶς ἀνέρχεται · τὸ γὰρ τέλος τοῦ λόγου ἀλήθειά ἐστιν ἡ φωτὸς τηλαυγεστέρα εἰς ἣν σπουδάζει ὁ λόγος ἐλθεῖν.
καὶ ἐκλήθη ἡ σκηνὴ μαρτυρίου σοφία μαρτυρουμένη ὑπὸ θεοῦ· καὶ γὰρ πᾶς ὁ ζητῶν κύριον ἐξεπορεύετο παγκάλως· εἰ γὰρ ζητεῖς θεόν ὦ διάνοια ἐξελθοῦσα ἀπὸ σαυτῆς ἀναζήτει μένουσα δὲ ἐν τοῖς σωματικοῖς ὄγκοις ἢ ταῖς κατὰ νοῦν οἰήσεσιν ἀζητήτως ἔχεις τῶν θείων κἂν ἐπιμορφάζῃς ὅτι ζητεῖς· εἰ δὲ ζητοῦσα εὑρήσεις θεόν ἄδηλον πολλοῖς γὰρ οὐκ ἐφανέρωσεν ἑαυτόν ἀλλ' ἀτελῆ τὴν σπουδὴν ἄχρι παντὸς ἔσχον· ἐξαρκεῖ μέντοι πρὸς μετουσίαν ἀγαθῶν καὶ ψιλὸν τὸ ζητεῖν μόνον ἀεὶ γὰρ αἱ ἐπὶ τὰ καλὰ ὁρμαί κἂν τοῦ τέλους ἀτυχῶσι τοὺς χρωμένους προευφραίνουσιν.
οὕτως ὁ μὲν φαῦλος ἀρετήν γε φεύγων καὶ θεὸν ἀποκρυπτόμενος ἐπ' ἀσθενῆ βοηθὸν καταφεύγει τὸν ἴδιον νοῦν ὁ δὲ σπουδαῖος ἔμπαλιν ἑαυτὸν ἀποδιδράσκων ἀναστρέφει πρὸς τὴν τοῦ ἑνὸς ἐπίγνωσιν  καλὸν δρόμον καὶ πάντων ἄριστον ἀγώνισμα τοῦτο νικῶν.
συγκέκληται οὖν τῷ Ἀδὰμ τῷ νῷ καὶ ἡ γυνὴ αἴσθησις· ἰδίᾳ δ' αὐτὴν οὐ καλεῖ· διὰ τί; ὅτι ἄλογος οὖσα ἔλεγχον ἐξ ἑαυτῆς λαμβάνειν οὐ δύναται· οὔτε γὰρ ἡ ὅρασις οὔθ' ἡ ἀκοὴ οὔτε τις τῶν ἄλλων αἰσθήσεων διδακτή ὥστε οὐ δύναται κατάληψιν πραγμάτων ποιήσασθαι· μόνων γὰρ σωμάτων διακριτικὴν εἰργάσατο αὐτὴν ὁ ἐργασάμενος· ὁ δὲ νοῦς ὁ διδασκόμενός ἐστιν οὗ χάριν αὐτὸν ἀλλ' οὐ τὴν αἴσθησιν προκέκληται.
τὸ δὲ ποῦ εἶ πολλαχῶς ἔστιν ἀποδοῦναι· ἅπαξ μὲν οὐ τὸ πευστικόν ἀλλὰ τὸ ἀποφαντικὸν τὸ ἴσον τῷ ἐν τόπῳ ὑπάρχεις βαρυτονουμένου τοῦ ποὺ εἶ· ἐπειδὴ γὰρ ᾠήθης τὸν θεὸν ἐν τῷ παραδείσῳ περιπατεῖν καὶ ὑπὸ τούτου περιέχεσθαι μάθε ὅτι οὐκ εὖ τοῦτο πέπονθας καὶ ἄκουσον παρὰ τοῦ ἐπισταμένου θεοῦ ῥῆσιν ἀληθεστάτην ὅτι ὁ μὲν θεὸς οὐχί πουοὐ γὰρ περιέχεται ἀλλὰ περιέχει τὸ πᾶν τὸ δὲ γενόμενον ἐν τόπῳ περιέχεσθαι γὰρ αὐτὸ ἀλλ' οὐ περιέχειν ἀναγκαῖον.
καίτοι γυμνὸς οὐκ ἔστι νῦν ὁ Ἀδάμ· ἐποίησαν ἑαυτοῖς περιζώματα ὀλίγῳ πρότερον εἴρηται· ἀλλὰ καὶ διὰ τούτου βούλεταί σε διδάξαι ὅτι γυμνότητα οὐ τὴν τοῦ σώματος παραλαμβάνει ἀλλὰ καθ' ἣν ὁ νοῦς ἄμοιρος καὶ γυμνὸς ἀρετῆς ἀνευρίσκεται.
Ἡ γυνὴ φησίν ἣν ἔδωκας μετ' ἐμοῦ αὕτη μοι ἔδωκεν ἀπὸ τοῦ ξύλου καὶ ἔφαγον.
εὖ τὸ μὴ φάναι ἡ γυνὴ ἣν ἔδωκας ἐμοί ἀλλὰ μετ' ἐμοῦ· οὐ γὰρ ἐμοὶ ὡς κτῆμα τὴν αἴσθησιν ἔδωκας ἀλλὰ καὶ αὐτὴν ἀφῆκας ἄνετον καὶ ἐλευθέραν κατά τινα τρόπον οὐχ ὑπείκουσαν τοῖς τῆς ἐμῆς διανοίας ἐπιτάγμασιν· ἐὰν γοῦν βουληθῇ ὁ νοῦς προστάξαι τῇ ὁράσει μὴ ἰδεῖν οὐδὲν ἧττον αὕτη τὸ ὑποκείμενον ὄψεται· καὶ ἡ ἀκοὴ μέντοι προσπεσούσης φωνῆς ἀντιλήψεται πάντως κἂν ὁ νοῦς φιλονεικῶν διακελεύηται αὐτῇ μὴ ἀκούειν· καὶ μὴν ἥ γε ὄσφρησις ἀτμῶν χωρησάντων εἰς αὐτὴν ὀσφρήσεται κἂν ὁ νοῦς ἀπαγορεύῃ μὴ ἀντιλαβέσθαι.
διὰ τοῦτο ὁ θεὸς οὐκ ἔδωκεν αἴσθησιν τῷ ζῴῳ ἀλλὰ μετὰ τοῦ ζῴου· τὸ δὲ τοῦτ' ἐστίν· ἅπαντα αἴσθησις μετὰ τοῦ ἡμετέρου νοῦ γνωρίζει καὶ ἅμα αὐτῷ· οἷον ἡ ὅρασις ἅμα τῷ νῷ ἐπιβάλλει τῷ ὁρατῷ· εἶδέ τε γὰρ ὁ ὀφθαλμὸς τὸ σῶμα καὶ εὐθὺς ὁ νοῦς κατέλαβε τὸ ὁραθέν ὅτι μέλαν ἢ λευκὸν ἢ ὠχρὸν ἢ φοινικοῦν ἢ τρίγωνον ἢ τετράγωνον ἢ στρογγύλον ἢ τὰ ἄλλα χρώματά τε καὶ σχήματα· καὶ πάλιν ἡ ἀκοὴ ἐπλήχθη ὑπὸ τῆς φωνῆς καὶ μετ' αὐτῆς ὁ νοῦς· τεκμήριον δέ ἔκρινεν εὐθὺς τὴν φωνήν ὅτι λεπτὴ ἢ μέγεθος ἔχουσα ἢ ἐμμελὴς καὶ εὔρυθμος καὶ πάλιν εἰ ἐκμελής τε καὶ οὐκ ἐναρμόνιος· καὶ ταὐτὸν ἐπὶ τῶν ἄλλων αἰσθήσεων εὑρίσκεται.
Καὶ εἶπεν ὁ θεὸς τῇ γυναικί Τί τοῦτο ἐποίησας; καὶ εἶπεν Ὁ ὄφις ἠπάτησέ με καὶ ἔφαγον.
ἄλλο μὲν πυνθάνεται τῆς αἰσθήσεως ὁ θεός ἄλλο δὲ αὐτὴ ἀποκρίνεται· πυνθάνεται μὲν γάρ τι περὶ τοῦ ἀνδρός ἡ δὲ οὐ περὶ τούτου φησίν ἀλλά τι περὶ ἑαυτῆς λέγουσα ὅτι ἔφαγον οὐχ ὅτι ἔδωκα.
μήποτ' οὖν ἀλληγοροῦντες λύσομεν τὸ ἀπορηθὲν καὶ δείξομεν τὴν γυναῖκα εὐθυβόλως πρὸς τὸ πύσμα ἀποκρινομένην.
ἀνάγκη γάρ ἐστιν αὐτῆς φαγούσης καὶ τὸν ἄνδρα φαγεῖν· ὅταν γὰρ ἡ αἴσθησις ἐπιβάλλουσα τῷ αἰσθητῷ πληρωθῇ τῆς αὐτοῦ φαντασίας εὐθὺς καὶ ὁ νοῦς συμβέβληκε καὶ ἀντελάβετο καὶ τρόπον τινὰ τροφῆς τῆς ἀπ' ἐκείνου πεπλήρωται.
τοῦτ' οὖν φησιν· ἄκουσα δέδωκα τῷ ἀνδρί· προσβαλούσης γάρ μου τῷ ὑποκειμένῳ ὀξυκίνητος ὢν αὐτὸς ἐφαντασιώθη καὶ ἐτυπώθη.
παρατήρει δ' ὅτι ὁ μὲν ἀνὴρ λέγει τὴν γυναῖκα δεδωκέναι ἡ δὲ γυνὴ οὐχὶ τὸν ὄφιν δεδωκέναι ἀλλὰ ἠπατηκέναι· ἴδιον γὰρ αἰσθήσεως μὲν τὸ διδόναι ἡδονῆς δὲ τῆς ποικίλης καὶ ὀφιώδους τὸ ἀπατᾶν καὶ παρακρούεσθαι· οἷον τὸ λευκὸν τῇ φύσει καὶ τὸ μέλαν καὶ τὸ θερμὸν καὶ τὸ ψυχρὸν δίδωσιν ἡ αἴσθησις τῷ νῷ οὐχὶ ἀπατῶσα ἀλλὰ πρὸς ἀλήθειαν· τοιαῦτα γάρ ἐστι τὰ ὑποκείμενα οἵα καὶ ἡ ἀπ' αὐτῶν προσπίπτουσα φαντασία κατὰ τοὺς πλείστους τῶν μὴ φυσικώτερον φυσιολογούντων· ἡ δὲ ἡδονὴ οὐχ οἷόν ἐστι τὸ ὑποκείμενον τοιοῦτον αὐτὸ γνωρίζει τῇ διανοίᾳ ἀλλ' ἐπιψεύδεται τέχνῃ τὸ ἀλυσιτελὲς εἰς συμφέροντος τάξιν ἐμβιβάζουσα· ὥσπερ καὶ τῶν ἑταιρῶν τὰς εἰδεχθεῖς ἰδεῖν ἔστι φαρματτούσας καὶ ὑπογραφομένας τὴν ὄψιν ἵνα τὸ περὶ αὐτὰς αἶσχος ἐπικρύψωσι καὶ τὸν ἀκρατῆ ἐπὶ τὴν γαστρὸς νενευκότα ἡδονήν· οὗτος τὸν πολὺν ἄκρατον καὶ τῶν σιτίων τὴν παρασκευὴν ἀποδέχεται ὡς ἀγαθόν βλαπτόμενος καὶ τὸ σῶμα καὶ τὴν ψυχὴν ἀπ' αὐτῶν· πάλιν τοὺς ἐρῶντας ἰδεῖν ἔστι πολλάκις ἐπὶ γυναίων αἰσχίστων ὀφθῆναι ἐπιμεμηνότας τῆς ἡδονῆς ἀπατώσης καὶ μονονουχὶ διεξιούσης ὅτι εὐμορφία καὶ εὔχροια καὶ εὐσαρκία καὶ τῶν μερῶν ἀναλογία περὶ τὰς πάντα τὰ ἐναντία τούτοις ἐχούσας ἐστί· τὰς γοῦν πρὸς  ἀλήθειαν ἀμέμπτῳ κεχρημένας κάλλει παρορῶσιν ἐκείνων δὲ ὧν εἶπον κατατήκονται.
πᾶσα οὖν ἀπάτη οἰκειοτάτη ἡδονῇ δόσις δὲ αἰσθήσει· ἡ μὲν γὰρ σοφίζεται καὶ παράγει τὸν νοῦν οὐχ ὁποῖα τὰ ὑποκείμενά ἐστι δηλοῦσα ἀλλ' ὁποῖα οὐκ ἔστιν ἡ δὲ αἴσθησις ἀκραιφνῶς δίδωσι τὰ σώματα οὕτως ὡς ἔχει φύσεως ἐκεῖνα πλάσματος καὶ τέχνης ἐκτός.
Καὶ εἶπε κύριος ὁ θεὸς τῷ ὄφει Ὅτι ἐποίησας τοῦτο ἐπικατάρατος σὺ ἀπὸ πάντων τῶν κτηνῶν καὶ ἀπὸ πάντων τῶν θηρίων τῆς γῆς.
ἐπὶ τῷ στήθει καὶ τῇ κοιλίᾳ πορεύσῃ καὶ γῆν φάγεσαι πάσας τὰς ἡμέρας τῆς ζωῆς σου.
καὶ ἔχθραν θήσω ἀνὰ μέσον σοῦ καὶ ἀνὰ μέσον τῆς γυναικός καὶ ἀνὰ μέσον τοῦ σπέρματός σου καὶ τοῦ σπέρματος αὐτῆς.
αὐτός σου τηρήσει κεφαλήν καὶ σὺ τηρήσεις αὐτοῦ πτέρναν.
τί οὖν ἐκώλυε καὶ τῆς γυναικὸς εἰπούσης ὅτι ὁ ὄφις ἠπάτησέ με πυθέσθαι τοῦ ὄφεως εἰ οὗτος ἠπάτησεν ἀλλὰ μὴ ἀκρίτως χωρὶς ἀπολογίας καταρᾶσθαι; λεκτέον οὖν ὅτι ἡ αἴσθησις οὔτε τῶν φαύλων οὔτε τῶν σπουδαίων ἐστίν ἀλλὰ μέσον τι αὕτη καὶ κοινὸν σοφοῦ τε καὶ ἄφρονος καὶ γενομένη μὲν ἐν ἄφρονι γίνεται φαύλη ἐν ἀστείῳ δὲ σπουδαία.
εἰκότως οὖν ἐπειδὴ φύσιν ἐξ ἑαυτῆς μοχθηρὰν οὐκ ἔχει ἀλλ' ἐπαμφοτερίζουσα νεύει πρὸς ἑκάτερα τό τε εὖ καὶ χεῖρον οὐ καταδικάζεται πρὶν ὁμολογῆσαι ὅτι ἠκολούθησε τῷ χείρονι.
ὁ δὲ ὄφις ἡ ἡδονὴ ἐξ ἑαυτῆς ἐστι μοχθηρά· διὰ τοῦτο ἐν μὲν σπουδαίῳ οὐχ εὑρίσκεται τὸ παράπαν μόνος δ' αὐτῆς ὁ φαῦλος ἀπολαύει.
κατὰ τὸ οἰκεῖον οὖν μὴ διδοὺς ἀπολογίαν αὐτῇ καταρᾶται ὁ θεός σπέρμα ἀρετῆς οὐκ ἐχούσῃ ἀλλὰ αἰεὶ καὶ πανταχοῦ ἐπιλήπτῳ καὶ μιαρᾷ καθεστώσῃ.
διὰ τοῦτο καὶ τὸν Εἲρ χωρὶς αἰτίας περιφανοῦς πονηρὸν οἶδεν ὁ θεὸς  καὶ ἀποκτείνει· τὸν γὰρ δερμάτινον ὄγκον ἡμῶν τὸ σῶμαΕἲρ γὰρ δερμάτινος ἑρμηνεύεταιπονηρόν τε καὶ ἐπίβουλον τῆς ψυχῆς οὐκ ἀγνοεῖ καὶ νεκρὸν καὶ τεθνηκὸς αἰεί· μὴ γὰρ ἄλλο τι νοήσῃς ἕκαστον ἡμῶν ποιεῖν ἢ νεκροφορεῖν  τὸ νεκρὸν ἐξ ἑαυτοῦ σῶμα ἐγειρούσης καὶ ἀμοχθὶ φερούσης τῆς ψυχῆς· καὶ τὴν εὐτονίαν αὐτῆς εἰ βούλει κατανόησον.
ὁ μὲν ἐρρωμενέστατος ἀθλητὴς οὐκ ἂν ἰσχύσαι τὸν ἑαυτοῦ πρὸς βραχὺν χρόνον ἀνδριάντα κομίσαι ἡ δὲ ψυχὴ μέχρις ἑκατονταετίας ἔστιν ὅτε τὸν τοῦ ἀνθρώπου φέρει κούφως ἀνδριάντα μὴ κάμνουσα· οὐ γὰρ νῦν αὐτὸν ἀπέκτεινεν ἀλλ' ἐξ ἀρχῆς νεκρὸν τὸ σῶμα ἀπειργάσατο.
πονηρὸν δὲ φύσει μέν ὡς εἶπον ἐστὶ καὶ ψυχῆς ἐπίβουλον οὐ φαίνεται δὲ πᾶσιν ἀλλὰ μόνῳ τῷ θεῷ καὶ εἴ τις θεῷ φίλος· ἐναντίον γάρ φησι κυρίου πονηρὸς Εἴρ.
ὅταν γὰρ ὁ νοῦς μετεωροπολῇ καὶ τὰ τοῦ κυρίου μυστήρια μυῆται πονηρὸν καὶ δυσμενὲς κρίνει τὸ σῶμα· ὅταν δὲ ἀποστῇ τῆς τῶν θείων ἐρεύνης φίλον αὑτῷ καὶ συγγενὲς καὶ ἀδελφὸν ἡγεῖται καταφεύγει γοῦν ἐπὶ τὰ φίλα τούτῳ.
διὰ τοῦτο ἀθλητοῦ ψυχὴ καὶ φιλοσόφου διαφέρει· ὁ μὲν γὰρ ἀθλητὴς πάντα ἐπὶ τὴν τοῦ σώματος εὐεξίαν ἀναφέρει καὶ τὴν ψυχὴν αὐτὴν πρόοιτ' ἂν ὑπὲρ αὐτοῦ ἅτε φιλοσώματος ὑπάρχων ὁ δὲ φιλόσοφος ἐραστὴς ὢν τοῦ καλοῦ τοῦ ζῶντος ἐν ἑαυτῷ κήδεται ψυχῆς τοῦ δὲ νεκροῦ ὄντως σώματος ἀλογεῖ μόνον στοχαζόμενος ἵνα μὴ ὑπὸ κακοῦ καὶ νεκροῦ συνδέτου πλημμελῆται τὸ ἄριστον ἡ ψυχή.
ὁρᾷς ὅτι τὸν Εἲρ ἀποκτείνει οὐχ ὁ κύριος ἀλλ' ὁ θεός· οὐ γάρ καθὸ ἄρχει καὶ ἡγεμονεύει δυναστείᾳ κράτους αὐτεξουσίῳ χρώμενος ἀναιρεῖ τὸ σῶμα ἀλλὰ καθὸ ἀγαθότητι καὶ χρηστότητι χρῆταιὁ θεὸς γὰρ ἀγαθότητός ἐστι τοῦ αἰτίου ὄνομα ἵνα εἰδῇς ὅτι καὶ τὰ ἄψυχα οὐκ ἐξουσίᾳ πεποίηκεν ἀλλ' ἀγαθότητι ᾗ καὶ τὰ ἔμψυχα· ἔδει γὰρ εἰς τὴν τῶν βελτιόνων δήλωσιν γένεσιν ὑποστῆναι καὶ τῶν χειρόνων ὑπὸ δυνάμεως τῆς αὐτῆς ἀγαθότητος τοῦ αἰτίου ἥτις ἐστὶν ὁ θεός.
ὁρᾷς ὅτι καὶ τὸν ὄφιν ἄνευ ἀπολογίας καταρᾶται ἡδονὴ γάρ ἐστι καὶ τὸν Εἲρ χωρὶς αἰτίας περιφανοῦς  ἀποκτείνει ἔστι γὰρ σῶμα.
καὶ σκοπῶν ὦ γενναῖε εὑρήσεις τὸν θεὸν πεποιηκότα φύσεις ἐξ ἑαυτῶν ἐπιλήπτους τε καὶ ὑπαιτίους ἐν ψυχῇ καὶ ἐν πᾶσι σπουδαίας καὶ ἐπαινετάς ὥσπερ ἔχει καὶ ἐπὶ φυτῶν καὶ ζῴων.
ὃ δὴ διατίθησιν ἄνθρωπον ὄφις τοῦτο καὶ ψυχὴν ἡδονή παρὸ καὶ ἀπεικάσθη ὄφις ἡδονῇ.
Ὥσπερ οὖν ἡδονὴν καὶ σῶμα ἄνευ μεμίσηκεν αἰτιῶν ὁ θεός οὕτω καὶ φύσεις ἀστείας χωρὶς περιφανοῦς αἰτίας προαγήοχεν ἔργον οὐδὲν πρὸ τῶν ἐπαίνων αὐτῶν ὁμολογήσας.
εἰ γάρ τις ἔροιτο διὰ τί φησι τὸν Νῶε χάριν εὑρεῖν ἐναντίον κυρίου τοῦ θεοῦ  μηδὲν πρότερον ἐργασάμενον ὅσα γε εἰς τὴν ἡμετέραν ἐπίγνωσιν ἀστεῖον ἀποκρινούμεθα δεόντως ὅτι ἐπαινετῆς ἐλέγχεται συστάσεως καὶ γενέσεως ἑρμηνεύεται γὰρ Νῶε ἀνάπαυσις ἢ δίκαιος· ἀνάγκη δὲ τὸν παυόμενον ἀδικημάτων καὶ ἁμαρτημάτων ἀναπαυόμενον ἐπὶ τῷ καλῷ καὶ δικαιοσύνῃ συζῶντα χάριν εὑρεῖν παρὰ τῷ θεῷ.
τὸ δὲ χάριν εὑρεῖν οὐκ ἔστι μόνον ὡς νομίζουσί τινες ἴσον τῷ εὐαρεστῆσαι ἀλλὰ καὶ τοιοῦτον· ζητῶν ὁ δίκαιος τὴν τῶν ὄντων φύσιν ἓν τοῦτο εὑρίσκει ἄριστον εὕρημα χάριν ὄντα τοῦ θεοῦ τὰ σύμπαντα γενέσεως δὲ οὐδὲν χάρισμα ὅτι γε οὐδὲ κτῆμα θεοῦ δὲ κτῆμα τὰ πάντα διὸ καὶ μόνου τὴν χάριν οἰκεῖον· τοῖς γοῦν ζητοῦσι τίς ἀρχὴ γενέσεως ὀρθότατα ἄν τις ἀποκρίνοιτο ὅτι ἀγαθότης καὶ χάρις τοῦ θεοῦ ἣν ἐχαρίσατο τῷ μετ' αὐτὸν γένει· δωρεὰ γὰρ καὶ εὐεργεσία καὶ χάρισμα θεοῦ τὰ πάντα ὅσα ἐν κόσμῳ καὶ αὐτὸς ὁ κόσμος ἐστί.
καὶ Μελχισεδὲκ βασιλέα τε τῆς εἰρήνηςΣαλὴμ τοῦτο γὰρ ἑρμηνεύεταικαὶ ἱερέα ἑαυτοῦ πεποίηκεν ὁ θεός   οὐδὲν ἔργον αὐτοῦ προδιατυπώσας ἀλλὰ τοιοῦτον ἐργασάμενος βασιλέα καὶ εἰρηναῖον καὶ ἱερωσύνης ἄξιον τῆς ἑαυτοῦ πρῶτον· καλεῖται γὰρ βασιλεὺς δίκαιος βασιλεὺς δὲ ἐχθρὸν τυράννῳ ὅτι ὁ μὲν νόμων ὁ δὲ ἀνομίας ἐστὶν εἰσηγητής.
ὁ μὲν οὖν τύραννος νοῦς ἐπιτάγματα ἐπιτάττει τῇ τε ψυχῇ καὶ τῷ σώματι βίαια καὶ βλαβερὰ καὶ σφοδρὰς λύπας ἐργαζόμενα τὰς κατὰ κακίαν λέγω πράξεις καὶ τὰς τῶν παθῶν ἀπολαύσεις· ὁ δὲ δεύτερος βασιλεὺς πρῶτον μὲν οὖν οὐκ ἐπιτάττει μᾶλλον ἢ πείθει ἔπειτα τοιαῦτα παραγγέλλει δι' ὧν ὥσπερ σκάφος τὸ ζῷον εὐπλοίᾳ τῇ τοῦ βίου χρήσεται κυβερνώμενον ὑπὸ τοῦ ἀγαθοῦ καὶ τεχνίτου κυβερνήτου οὗτος δέ ἐστιν ὁ ὀρθὸς λόγος.
ἀλλὰ καὶ τοῦτον τὸν τρόπον ἐγέννησε τύπον ἔχοντα σπουδῆς ἄξιον· ἑρμηνεύεται γὰρ Ἀβρὰμ πατὴρ  μετέωρος δι' ἀμφοτέρων τῶν ὀνομάτων ἐπαινετός· ὁ γὰρ νοῦς ὅταν μὴ δεσπότου τρόπον ἀπειλῇ τῇ ψυχῇ ἀλλ' ὡς πατὴρ ἄρχῃ μὴ τὰ ἡδέα χαριζόμενος αὐτῇ τὰ δὲ συμφέροντα καὶ ἀκούσῃ διδούς καὶ ἐπίπαν τῶν ταπεινῶν καὶ ἀγόντων ἐπὶ τὰ θνητὰ ἀποστὰς μετεωροπολῇ καὶ συνδιατρίβῃ θεωρήμασι τοῖς περὶ κόσμου καὶ τῶν μερῶν αὐτοῦ καὶ ἔτι μᾶλλον ἐπανιὼν ἐρευνᾷ τὸ θεῖον καὶ τὴν τούτου φύσιν δι' ἔρωτα ἐπιστήμης ἄλεκτον μένειν ἐπὶ τῶν ἐξ ἀρχῆς δογμάτων οὐ δύναται ἀλλὰ μετοικίαν ζητεῖ βελτιούμενος ἀμείνω.
ἐνίους δὲ ὁ θεὸς καὶ πρὸ τῆς γενέσεως καλῶς διαπλάττει καὶ διατίθεται καὶ κλῆρον ἔχειν ἄριστον προῄρηται.
τί οὖν ἐστι τὸ καὶ τοῦτον πρὸ τῆς γενέσεως ἐπαινεῖσθαι πεποιηκός; ἔνια τῶν ἀγαθῶν γενόμενα καὶ παρόντα ὠφελεῖ οἷον ὑγίεια εὐαισθησία πλοῦτος εἰ τύχοι δόξαλεγέσθω γὰρ καὶ ταῦτα καταχρηστικώτερον ἀγαθά ἔνια δ' οὐ γενόμενα μόνον ἀλλὰ καὶ θεσπισθέντα ὅτι γενήσεται ὥσπερ ἡ χαρὰεὐπάθεια ψυχῆς ἐστιν ἥδεγὰρ οὐχ ὅταν παροῦσα δραστηρίως ἐνεργῇ μόνον εὐφραίνει ἀλλὰ καὶ ὅταν ἐλπίζηται προγανοῖ· ἐξαίρετον γὰρ καὶ τοῦτ' ἔχει· τὰ μὲν ἄλλα ἀγαθὰ ἰδίᾳ ἐνεργεῖ ἡ δὲ χαρὰ καὶ ἴδιον καὶ κοινὸν ἀγαθόν ἐστιν· ἐπιγίνεται γοῦν ἅπασι χαίρομεν γὰρ καὶ ἐπὶ ὑγείᾳ καὶ ἐπ' ἐλευθερίᾳ καὶ ἐπὶ τῇ τιμῇ καὶ ἐπὶ τοῖς ἄλλοις ὥστε κυρίως εἰπεῖν μηδὲν εἶναι ἀγαθόν ᾧ μὴ πρόσεστι χαρά.
ἀλλ' οὐ μόνον ἐπὶ προγεγενημένοις ἤδη τοῖς ἄλλοις ἀγαθοῖς καὶ παροῦσι χαίρομεν ἀλλὰ καὶ ἐπὶ μέλλουσι καὶ προσδοκωμένοις οἷον ὅτε ἐλπίζομεν πλουτήσειν ἢ ἄρξειν ἢ ἐπαινεθήσεσθαι ἢ νόσων ἀπαλλαγὴν εὑρήσεσθαι ἢ εὐτονίας καὶ ῥώμης κοινωνήσειν ἢ ἐπιστήμονες ἀντ' ἀνεπιστημόνων ἔσεσθαι γεγήθαμεν οὐ μετρίως.
ἐπειδὴ τοίνυν ἡ χαρὰ οὐ παροῦσα μόνον ἀλλὰ καὶ ἐλπιζομένη ἀναχεῖ τε καὶ εὐφραίνει τὴν ψυχήν εἰκότως τὸν Ἰσαὰκ πρὶν γεννηθῆναι ὀνόματός τε καὶ δωρεᾶς μεγάλης ἠξίωσε· γέλως γὰρ ψυχῆς καὶ χαρὰ καὶ εὐφροσύνη διερμηνεύεται οὗτος.
πάλιν δὲ τὸν Ἰακὼβ καὶ τὸν Ἠσαῦ τὸν μὲν ἄρχοντα καὶ ἡγεμόνα καὶ δεσπότην τὸν δὲ Ἠσαῦ ὑπήκοον καὶ  δοῦλον ἔτι κατὰ γαστρὸς ὄντας φησὶν εἶναι· ὁ γὰρ ζῳοπλάστης θεὸς ἐπίσταται τὰ ἑαυτοῦ καλῶς δημιουργήματα καὶ πρὶν αὐτὰ εἰς ἄκρον διατορεῦσαι τάς τε δυνάμεις αἷς αὖθις χρήσονται καὶ συνόλως τὰ ἔργα τούτων καὶ πάθη.
ἐπειδὴ γὰρ πορεύεται ἡ ὑπομονητικὴ ψυχὴ Ῥεβέκκα πυθέσθαι παρὰ θεοῦ ἀποκρίνεται αὐτῇ ὅτι δύο ἔθνη ἐν τῇ γαστρί σού ἐστι καὶ δύο λαοὶ ἐκ τῆς κοιλίας σου διασταλήσονται καὶ λαὸς λαοῦ ὑπερέξει καὶ ὁ μείζων δουλεύσει τῷ ἐλάσσονι.
φύσει γὰρ δοῦλον παρὰ θεῷ τὸ φαῦλον καὶ ἄλογον ἡγεμονικὸν δὲ καὶ ἐλεύθερον τὸ ἀστεῖον καὶ λογικὸν καὶ ἄμεινον καὶ οὐχ ὅταν ἤδη γένηται ἐν τῇ ψυχῇ τέλειον ἑκάτερον ἀλλὰ κἂν ἐνδοιάζηται· ὅλως γὰρ καὶ μικρά τις αὖρα τῆς ἀρετῆς ἀρχὴν καὶ ἡγεμονίαν οὐκ ἐλευθερίαν μόνον ἐμφαίνει καὶ ἔμπαλιν ἡ τυχοῦσα κακίας γένεσις δουλοῖ τὸν λογισμόν κἂν μήπω τέλειον αὐτῆς ἐκφοιτήσῃ τὸ γέννημα.
τί δὲ παθὼν ὁ αὐτὸς οὗτος Ἰακώβ τοῦ Ἰωσὴφ τοὺς δύο υἱοὺς προσαγαγόντος τὸν πρεσβύτερον Μανασσῆν καὶ τὸν νεώτερον Ἐφραΐμ ἐναλλάττει τὰς χεῖρας καὶ τὴν μὲν δεξιὰν ἐπιτίθησι τῷ νεωτέρῳ Ἐφραΐμ τὴν δ' εὐώνυμον τῷ πρεσβυτέρῳ Μανασσῇ καὶ βαρὺ τὸ πρᾶγμα ἡγησαμένου τοῦ Ἰωσὴφ καὶ οἰηθέντος τὸν πατέρα ἄκοντα σφαλῆναι περὶ τὴν τῶν χειρῶν ἐπίθεσιν φησίν· οὐ διήμαρτον ἀλλ' οἶδα τέκνον οἶδα καὶ οὗτος ἔσται εἰς λαὸν καὶ οὗτος ὑψωθήσεται ἀλλ' ὁ ἀδελφὸς αὐτοῦ ὁ νεώτερος μείζων αὐτοῦ ἔσται.
πρεσβύτερον δὲ τὸ χεῖρον ἡ ἀνάμνησις εὑρίσκεται μνήμης τοῦ κρείττονος·  συνεχὲς καὶ ἀδιάστατον· οἱ γὰρ πρῶτον εἰς τὰς τέχνας εἰσαγόμενοι περικρατῆσαι τῶν εἰς αὐτὰς θεωρημάτων ἀδυνατοῦμεν εὐθύς· λήθῃ οὖν κατ' ἀρχὰς χρώμενοι πάλιν ἀναμιμνῃσκόμεθα ἕως ἐκ τοῦ πολλάκις μὲν ἐκλαθέσθαι πολλάκις δὲ ἀναμνησθῆναι βέβαιος αὖθις μνήμη κρατήσει παρὸ καὶ νεωτέραὀψίγονος γάρ ἐστισυνίσταται τῆς ἀναμνήσεως.
συμβολικῶς οὖν ὁ μὲν Ἐφραῒμ λέγεται μνήμη καρποφορία γὰρ ἑρμηνεύεται τῆς τοῦ φιλομαθοῦς ψυχῆς τὸν οἰκεῖον καρπὸν ἐνηνοχυίας ὁπότε  διὰ μνήμης ἔχοι βεβαιοῦν τὰ θεωρήματα· ὁ δὲ Μανασσῆς ἀνάμνησις μεταληφθεὶς γὰρ ἐκ λήθης εἶναι λέγεται ὁ δὲ λήθην ἐκφεύγων ἀναμιμνῄσκεται πάντως.
ὀρθότατα οὖν ὁ πτερνιστὴς τῶν παθῶν καὶ ἀσκητὴς ἀρετῆς Ἰακὼβ δεξιοῦται τὴν καρποφόρον μνήμην Ἐφραΐμ δευτερείων δὲ ἀξιοῖ τὴν ἀνάμνησιν Μανασσῆν.
καὶ Μωυσῆς μέντοι τῶν θυόντων τὸ Φασὲκ τοὺς μὲν τὸ πρότερον θύσαντας μάλιστα ἐπαινεῖ ὅτι διαβάντες ἀπὸ τῶν παθῶν Αἰγύπτου ἐπέμειναν τῇ διαβάσει καὶ οὐχ ὥρμησαν ἔτι ἐπ' αὐτά τοὺς δὲ τὸ δεύτερον δευτερείων ἀξιοῖ  μηδὲν ἔργον ὃ κἂν ἐπαινέσειέ τις προϋποδείξας αὐτοῦ.
λεκτέον οὖν ὅτι καὶ τοῦτο τὸ σχῆμα τῇ ψυχῇ ἐντετύπωκεν ὁ θεὸς νομίσματος δοκίμου τρόπον.
τίς οὖν ἐστιν ὁ χαρακτὴρ εἰσόμεθα ἐὰν τὴν ἑρμηνείαν πρότερον τοῦ ὀνόματος ἀκριβώσωμεν.
ἑρμηνεύεται οὖν Βεσελεὴλ ἐν σκιᾷ θεοῦ· σκιὰ θεοῦ δὲ ὁ λόγος αὐτοῦ ἐστιν ᾧ καθάπερ ὀργάνῳ προσχρησάμενος ἐκοσμοποίει.
αὕτη δὲ ἡ σκιὰ καὶ τὸ ὡσανεὶ ἀπεικόνισμα ἑτέρων ἐστὶν ἀρχέτυπον· ὥσπερ γὰρ ὁ θεὸς παράδειγμα τῆς εἰκόνος ἣν σκιὰν νυνὶ κέκληκεν οὕτως ἡ εἰκὼν ἄλλων γίνεται παράδειγμα ὡς καὶ ἐναρχόμενος τῆς νομοθεσίας ἐδήλωσεν εἰπών· καὶ ἐποίησεν ὁ θεὸς τὸν ἄνθρωπον κατ' εἰκόνα θεοῦ  ὡς τῆς μὲν εἰκόνος κατὰ τὸν θεὸν ἀπεικονισθείσης τοῦ δὲ ἀνθρώπου  κατὰ τὴν εἰκόνα λαβοῦσαν δύναμιν παραδείγματος.
τίς οὖν ὁ ἐπιγινόμενος χαρακτήρ θεασώμεθα.
ἐζήτησαν οἱ πρῶτοι πῶς ἐνοήσαμεν τὸ θεῖον εἶθ' οἱ δοκοῦντες ἄριστα φιλοσοφεῖν ἔφασαν ὅτι ἀπὸ τοῦ κόσμου καὶ τῶν μερῶν αὐτοῦ καὶ τῶν ἐνυπαρχουσῶν τούτοις δυνάμεων ἀντίληψιν ἐποιησάμεθα τοῦ αἰτίου· ὥσπερ γάρ εἴ τις ἴδοι δεδημιουργημένην οἰκίαν ἐπιμελῶς προπυλαίοις στοαῖς ἀνδρῶσι γυναικωνίτισι τοῖς ἄλλοις οἰκοδομήμασιν ἔννοιαν λήψεται τοῦ τεχνίτουοὐ γὰρ ἄνευ τέχνης καὶ δημιουργοῦ νομιεῖ τὴν οἰκίαν ἀποτελεσθῆναι τὸν αὐτὸν δὲ τρόπον καὶ ἐπὶ πόλεως καὶ νεὼς καὶ παντὸς ἐλάττονος ἢ μείζονος κατασκευάσματος οὕτως δὴ καὶ εἰσελθών τις ὥσπερ εἰς μεγίστην οἰκίαν ἢ πόλιν τόνδε τὸν κόσμον καὶ θεασάμενος οὐρανὸν μὲν ἐν κύκλῳ περιπολοῦντα καὶ πάντα ἐντὸς συνειληφότα πλανήτας δὲ καὶ ἀπλανεῖς ἀστέρας κατὰ ταὐτὰ καὶ ὡσαύτως κινουμένους ἐμμελῶς τε καὶ ἐναρμονίως καὶ τῷ παντὶ ὠφελίμως γῆν δὲ τὸν μέσον χῶρον λαχοῦσαν ὕδατός τε καὶ ἀέρος χύσεις ἐν μεθορίῳ τεταγμένας ἔτι δὲ ζῷα θνητά τε αὖ καὶ ἀθάνατα καὶ φυτῶν καὶ καρπῶν διαφοράς λογιεῖται δήπου ὅτι ταῦτα οὐκ ἄνευ τέχνης παντελοῦς δεδημιούργηται ἀλλὰ καὶ ἦν καὶ ἔστιν ὁ τοῦδε τοῦ παντὸς δημιουργὸς ὁ θεός.
οἱ δὴ οὕτως ἐπιλογιζόμενοι διὰ σκιᾶς τὸν θεὸν καταλαμβάνουσι διὰ τῶν ἔργων τὸν τεχνίτην κατανοοῦντες.
ἔστι δέ τις τελεώτερος καὶ μᾶλλον κεκαθαρμένος νοῦς τὰ μεγάλα μυστήρια μυηθείς ὅστις οὐκ ἀπὸ τῶν γεγονότων τὸ αἴτιον γνωρίζει ὡς ἂν ἀπὸ σκιᾶς τὸ μένον ἀλλ' ὑπερκύψας τὸ γενητὸν ἔμφασιν ἐναργῆ τοῦ ἀγενήτου λαμβάνει ὡς ἀπ' αὐτοῦ αὐτὸν καταλαμβάνειν καὶ τὴν σκιὰν αὐτοῦ ὅπερ ἦν τόν τε λόγον καὶ τόνδε τὸν κόσμον.
οὗτός ἐστι Μωυσῆς ὁ λέγων Ἐμφάνισόν μοι σαυτόν γνωστῶς ἴδω σε · μὴ γὰρ ἐμφανισθείης μοι δι' οὐρανοῦ ἢ γῆς ἢ ὕδατος ἢ ἀέρος ἤ τινος ἁπλῶς τῶν ἐν γενέσει μηδὲ κατοπτρισαίμην ἐν ἄλλῳ τινὶ τὴν σὴν ἰδέαν ἢ ἐν σοὶ τῷ θεῷ αἱ γὰρ ἐν γενητοῖς ἐμφάσεις διαλύονται αἱ δὲ ἐν τῷ ἀγενήτῳ μόνιμοι καὶ βέβαιοι καὶ ἀίδιοι ἂν διατελοῖεν.
διὰ τοῦτο Μωυσῆν ἀνακέκληκε καὶ ἐλάλησεν αὐτῷ ὁ θεός.
καὶ Βεσελεὴλ ἀνακέκληκεν ἀλλ' οὐχ ὁμοίως ἀλλὰ τὸν μὲν τὴν ἔμφασιν τοῦ θεοῦ λαμβάνοντα ἀπ' αὐτοῦ τοῦ αἰτίου τὸν δὲ ὥσπερ ἀπὸ σκιᾶς τῶν γενομένων τὸν τεχνίτην ἐξ ἐπιλογισμοῦ κατανοοῦντα.
διὰ τοῦθ' εὑρήσεις τὴν σκηνὴν καὶ τὰ σκεύη πάντα αὐτῆς πρότερον μὲν ὑπὸ Μωυσέως αὖθις δ' ὑπὸ  Βεσελεὴλ κατασκευαζόμενα· Μωυσῆς μὲν γὰρ τὰ ἀρχέτυπα τεχνιτεύει Βεσελεὴλ δὲ τὰ τούτων μιμήματα· χρῆται μὲν γὰρ Μωυσῆς ὑφηγητῇ τῷ θεῷ ὥς φησι· κατὰ τὸ παράδειγμα τὸ δεδειγμένον σοι ἐν τῷ ὄρει πάντα ποιήσεις  Βεσελεὴλ δὲ Μωυσεῖ· καὶ εἰκότως· καὶ γὰρ ὅτε Ἀαρὼν ὁ λόγος καὶ Μαριὰμ ἡ αἴσθησις ἐπανίστανται ῥητῶς ἀκούουσιν ὅτι ἐὰν γένηται προφήτης κυρίῳ ἐν ὁράματι αὐτῷ γνωσθήσεται καὶ ἐν σκιᾷ ὁ θεός οὐκ ἐναργῶς Μωυσεῖ δέ ὅστις πιστὸς ἐν ὅλῳ τῷ οἴκῳ στόμα κατὰ στόμα λαλήσει ἐν εἴδει καὶ οὐ δι' αἰνιγμάτων.
ἐπειδὴ τοίνυν δύο φύσεις εὕρομεν γενομένας καὶ πλαττομένας καὶ ἄκρως τετορευμένας ὑπὸ θεοῦ τὴν μὲν ἐξ ἑαυτῆς βλαβερὰν καὶ ἐπίληπτον καὶ κατάρατον τὴν δὲ ὠφέλιμον καὶ ἐπαινετήν καὶ ἔχουσαν τὴν μὲν κίβδηλον τὴν δὲ δόκιμον χαρακτῆρα καλὴν καὶ ἁρμόττουσαν εὐχὴν εὐξώμεθα ἣν καὶ Μωυσῆς ἵν' ἡμῖν ἀνοίξῃ ὁ θεὸς τὸν ἑαυτοῦ θησαυρὸν  καὶ τὸν μετάρσιον καὶ ἐγκύμονα θείων φώτων λόγον ὃν δὴ κέκληκεν οὐρανόν τοὺς δὲ τῶν κακῶν ἐπισφίγξῃ.
ἀλλὰ καὶ ἐν τούτῳ σκόπει τὴν τοῦ ὄντος ἀγαθότητα· τὸν μὲν τῶν ἀγαθῶν θησαυρὸν ἀνοίγει τοὺς δὲ τῶν κακῶν ἐπισφίγγει· θεοῦ γὰρ ἴδιον τὰ μὲν ἀγαθὰ προτείνειν καὶ φθάνειν δωρούμενον τὰ δὲ κακὰ μὴ ῥᾳδίως ἐπάγειν.
Μωυσῆς δὲ καὶ ἐπιτείνων τὸ τοῦ θεοῦ φιλόδωρον καὶ χαριστικὸν οὐ μόνον ἐν τῷ ἄλλῳ χρόνῳ φησὶ τοὺς θησαυροὺς τῶν κακῶν ἐσφραγίσθαι ἀλλὰ καὶ ὅταν ἡ ψυχὴ σφαλῇ κατὰ τὴν βάσιν τοῦ ὀρθοῦ λόγου ὁπότε καὶ ἄξιον ἦν αὐτὴν δίκης ἀξιοῦσθαι· ἐν ἡμέρᾳ γάρ φησιν ἐκδικήσεως ἐσφραγίσθαι τοὺς τῶν κακῶν θησαυρούς δεικνύντος τοῦ ἱεροῦ λόγου ὅτι οὐδὲ τοῖς ἁμαρτάνουσιν εὐθὺς ἐπέξεισιν ὁ θεός ἀλλὰ δίδωσι χρόνον εἰς μετάνοιαν καὶ τὴν τοῦ σφάλματος ἴασίν τε καὶ ἐπανόρθωσιν.
Καὶ εἶπε κύριος ὁ θεὸς τῷ ὄφει Ἐπικατάρατος σὺ ἀπὸ πάντων τῶν κτηνῶν καὶ ἀπὸ πάντων τῶν θηρίων τῆς γῆς.
ὥσπερ ἡ χαρὰ εὐπάθεια οὖσα εὐχῆς ἐστιν ἐπαξία οὕτως κατάρας ἡδονή τὸ πάθος ἡ μεταθεῖσα τοὺς ὅρους τῆς ψυχῆς καὶ κατασκευάσασα αὐτὴν ἀντὶ φιλαρέτου  φιλοπαθῆ· φησὶ δὲ Μωυσῆς ἐν ταῖς ἀραῖς ἐπικατάρατον εἶναι τὸν μετατιθέντα τὰ ὅρια τοῦ πλησίον · ὅρον γὰρ ἔθηκε καὶ νόμον ὁ θεὸς τὴν ἀρετὴν τῇ ψυχῇ τὸ τῆς ζωῆς ξύλον· τοῦτον δὲ μετατέθεικεν ὁ πήξας ὅρον κακίαν ξύλον θανάτου.
ἐπικατάρατος μέντοι καὶ ὁ πλανῶν τυφλὸν ἐν ὁδῷ  καὶ ὁ τύπτων τὸν πλησίον δόλῳ.
καὶ ταῦτα δ' ἐργάζεται ἡ ἀθεωτάτη ἡδονή· τυφλὸν γὰρ φύσει ἡ αἴσθησις ἅτε ἄλογος οὖσα ἐπεὶ τὸ λογικὸν ἐξομματοῦται· παρὸ καὶ μόνῳ τούτῳ τὰ πράγματα καταλαμβάνομεν αἰσθήσει δ' οὐκέτι μόνα γὰρ τὰ σώματα φαντασιούμεθα δι' αἰσθήσεως.
τὴν οὖν πηρὰν αἴσθησιν τῆς τῶν πραγμάτων ἀντιλήψεως ἐξηπάτηκεν εἴ γε δυναμένην ἐπὶ νοῦν τρέπεσθαι καὶ ἡνιοχεῖσθαι ὑπ' αὐτοῦ κεκώλυκεν ἐπὶ τὸ ἐκτὸς αἰσθητὸν ἀγαγοῦσα καὶ λίχνον αὐτὴν ἀπεργασαμένη τοῦ ἑαυτῆς ποιητικοῦ ἵνα ἡ μὲν αἴσθησις πηρὸς οὖσα ἀκολουθῇ τυφλῷ ποδηγῷ τῷ αἰσθητῷ ὁ δὲ νοῦς ὑπ' ἀμφοτέρων ποδηγούμενος οὐ βλεπόντων ἐκτραχηλίζηται καὶ ἀκρατὴς ἑαυτοῦ γίνηται.
εἰ γάρ τις ἦν τοῦ κατὰ φύσιν ἀκολουθία τῷ βλέποντι λογισμῷ τὰ πηρὰ ἐχρῆν ἕπεσθαι οὕτως γὰρ ἂν τὰ βλαβερὰ ἐπεκουφίζετο· νυνὶ δὲ τοσοῦτον ἔστησε μηχάνημα κατὰ τῆς ψυχῆς ὥστε ἡγεμόσιν αὐτὴν χρῆσθαι τυφλοῖς ἠνάγκασε παρακρουσαμένη καὶ ἀναπείσασα κακῶν ἀρετὴν ἀλλάξαι καὶ ἀντιδοῦναι πονηρῶν ἀκακίαν.
ἀπείρηκε δὲ καὶ τὴν τοιαύτην ἀντίδοσιν ὁ ἱερὸς λόγος ὅταν φῇ· οὐκ ἀλλάξεις καλὸν πονηρῷ.
οὐκοῦν κτηνῶδες μέν ἐστι τὸ ἄλογον καὶ αἰσθητικόν ἑκάστη δὲ αἴσθησις ἡδονῇ καταρᾶται ὡς πολεμιωτάτῃ καὶ ἐχθίστῃ· καὶ γάρ ἐστι τῷ ὄντι πολέμιος αἰσθήσει· τεκμήριον δέ ὅταν ἡδονῆς ἀμέτρου κορεσθῶμεν οὔθ' ὁρᾶν οὔτ' ἀκούειν οὔτ' ὀσφραίνεσθαι οὔτε γεύεσθαι οὔθ' ἅπτεσθαι εἱλικρινῶς δυνάμεθα ἀλλ' ἀμυδρὰς καὶ ἀσθενεῖς ποιούμεθα τὰς προσβολάς.
καὶ τοῦτο μέν ὅταν ἐπίσχωμεν τὴν χρῆσιν αὐτῆς πάσχομεν· ἐν αὐταῖς δ' ὄντες ταῖς τῆς ἡδονῆς ἀπολαύσεσι κατὰ τὸ παντελὲς καὶ τὴν διὰ τῶν συνεργουσῶν αἰσθήσεων ἀντίληψιν ἀφαιρούμεθα ὡς δοκεῖν πεπηρῶσθαι.
διὰ τί οὖν καὶ τῶν ἄλλων παθῶν χείρων εἶναι δοκεῖ; ὅτι σχεδὸν ὑποβέβληται πᾶσιν ὥσπερ τις ἀρχὴ καὶ θεμέλιος· ἥ τε γὰρ ἐπιθυμία γέγονε δι' ἔρωτος ἡδονῆς ἥ τε λύπη συνίσταται κατὰ τὴν ταύτης ἀφαίρεσιν φόβος τε αὖ γεννᾶται δι' εὐλάβειαν ἀπουσίας αὐτῆς· ὥστε δῆλον εἶναι ὅτι πάντα ἐφορμεῖ τὰ πάθη τῇ ἡδονῇ καὶ οὐδ' ἂν συνέστη τὸ παράπαν ἴσως ἐκεῖνα εἰ μὴ προκατεβλήθη τὸ οἰστικὸν αὐτῶν ἡδονή.
Ἐπὶ τῷ στήθει καὶ τῇ κοιλίᾳ πορεύσῃ.
περὶ γὰρ ταῦτα φωλεύει τὰ μέρη τὸ πάθος τά τε στέρνα καὶ τὴν γαστέρα ὅταν μὲν ἔχῃ τὰ ποιητικὰ καὶ τὰς ὕλας ἡ ἡδονή περὶ τὴν γαστέρα καὶ τὰ μετ' αὐτήν ὅταν δ' ἀπορῇ περὶ τὰ στήθη ὅπου ὁ θυμός· οἱ γὰρ φιλήδονοι στερόμενοι τῶν ἡδονῶν ὀργίζονται καὶ παραπικραίνονται.
ἔτι δὲ ἀκριβέστερον ἴδωμεν τὸ δηλούμενον.
τριμερῆ συμβέβηκε τὴν ψυχὴν ἡμῶν εἶναι καὶ ἔχειν μέρος μὲν ἓν λογιστικόν δεύτερον δὲ θυμικόν τρίτον δὲ ἐπιθυμητικόν.
ἔνιοι μὲν οὖν τῶν φιλοσόφων τὰ μέρη ταῦτα δυνάμει μόνον διέκριναν ἀλλήλων τινὲς δὲ καὶ τόποις· εἶτα ἔνειμαν τῷ μὲν λογιστικῷ τὸν περὶ κεφαλὴν χῶρον εἰπόντες ὅπου ὁ βασιλεύς ἐκεῖ καὶ οἱ δορυφόροι δορυφόροι δὲ αἱ αἰσθήσεις τοῦ νοῦ περὶ κεφαλὴν οὖσαι ὥστε καὶ ὁ βασιλεὺς εἴη ἂν ἐκεῖ ὥσπερ ἄκραν ἐν πόλει λαχὼν οἰκεῖν τῷ δὲ θυμικῷ τὰ στέρνα παρὸ καὶ τὴν φύσιν ὀχυρῶσαι τὸ μέρος πυκνότητι καὶ κραταιότητι συνεχῶν ὀστέων ὥσπερ στρατιώτην ἀγαθὸν καθοπλίσασαν θώρακι καὶ ἀσπίδι πρὸς τὴν τῶν ἐναντιουμένων ἄμυναν τῷ δὲ ἐπιθυμητικῷ τὸν περὶ τὸ ἦτρον καὶ τὴν κοιλίαν τόπον ἐνταῦθα γὰρ κατοικεῖ ἐπιθυμία ὄρεξις ἄλογος.
ἐὰν οὖν ποτε ζητῇς ὦ διάνοια τίνα χῶρον ἡδονὴ κεκλήρωται μὴ σκέπτου τὸν περὶ κεφαλὴν τόπον ὅπου τὸ λογιστικόν οὐ γὰρ μὴ εὑρήσεις ἐπεὶ μάχεται ὁ λόγος τῷ πάθει καὶ ἐν ταὐτῷ μένειν οὐ δύναται· κρατοῦντος μὲν γὰρ λόγου φροῦδος ἡ ἡδονή νικώσης δὲ ἡδονῆς φυγὰς ὁ λόγος· ζήτει δ' ἐν στήθει καὶ κοιλίᾳ ὅπου ὁ θυμὸς καὶ ἡ ἐπιθυμία μέρη τοῦ ἀλόγου· ἐν αὐτῷ γὰρ εὑρίσκεται καὶ ἡ κρίσις ἡ ἡμετέρα καὶ τὰ πάθη.
οὐ κεκώλυται οὖν νοῦς ἐκβὰς τῶν νοητῶν καὶ οἰκείων ἐπιβολῶν ἐκδοθῆναι τῷ χείρονι· τοῦτο δὲ συμβαίνει ὅταν ὁ ψυχῆς κρατήσῃ πόλεμος· ἀνάγκη γὰρ δορυάλωτον γίνεσθαι τὸν μὴ μάχιμον  ἀλλ' εἰρηναῖον τὸν ἐν ἡμῖν λογισμόν.
εἰδὼς γοῦν ὁ ἱερὸς λόγος ὅσον ἡ ἑκατέρου δύναται ὁρμὴ πάθους θυμοῦ τε καὶ ἐπιθυμίας ἑκάτερον ἐπιστομίζει ἡνίοχον καὶ κυβερνήτην ἐφιστὰς τὸν λόγον.
καὶ πρότερον περὶ τοῦ θυμοῦ θεραπεύων αὐτὸν καὶ ἰώμενος διαλέγεται οὕτως· καὶ ἐπιθήσεις ἐπὶ τὸ λόγιον τῶν κρίσεων τὴν δήλωσιν καὶ τὴν ἀλήθειαν καὶ ἔσται ἐπὶ τοῦ στήθους Ἀαρών ὅταν εἰσέρχηται εἰς τὸ ἅγιον ἐναντίον κυρίου.
λόγιον οὖν ἐστιν ἐν ἡμῖν τὸ φωνητήριον ὄργανον ὅπερ ἐστὶν ὁ γεγωνὼς λόγος· οὗτος δὲ ἢ ἀκριτόμυθός ἐστι καὶ ἀδόκιμος ἢ κεκριμένος καὶ δόκιμος· εἰς ἔννοιαν δ' ἡμᾶς ἄγει λόγου τοῦ κατὰ διάκρισιν· τὸ γὰρ λόγιόν φησιν οὐ τὸ ἄκριτον ἢ κίβδηλον ἀλλὰ τὸ τῶν κρίσεων ἴσον τῷ διακεκριμένον καὶ ἐξητασμένον.
φησὶν οὖν ἱδρῦσθαι τὸν κεκριμένον λόγον ἔχοντα τὰς ἰδίας ἀρετὰς ἐπὶ τοῦ στήθους δηλονότι Ἀαρών τουτέστιν ἐπὶ τοῦ θυμοῦ ἵν' οὗτος ἡνιοχῆται λόγῳ τὸ πρῶτον καὶ μὴ ὑπὸ τῆς ἑαυτοῦ ἀλογίας βλάπτηται εἶτα δὲ σαφηνείᾳ οὐ πέφυκε γὰρ ὁ θυμὸς σαφηνείας εἶναι φίλος· τῶν  γοῦν ὀργιζομένων οὐ μόνον ἡ διάνοια ἀλλὰ καὶ τὰ ῥήματα ταραχῆς καὶ συγχύσεως γέμει· οἰκεῖον οὖν ἦν τὴν τοῦ θυμοῦ ἀσάφειαν ἐπανορθωθῆναι σαφηνείᾳ· ἐπὶ τούτοις ἀληθότητι μετὰ γὰρ τῶν ἄλλων καὶ τοῦτο ἔχει ὁ θυμὸς ἴδιον τὸ ψεύδεσθαι· τῶν γοῦν χρωμένων τῷ πάθει τούτῳ σχεδὸν οὐδεὶς ἀληθεύει ἅτε μέθῃ κεκρατημένος ψυχῆς οὐ σώματος.
ταῦτα ἀλεξιφάρμακα τοῦ θυμικοῦ μέρους ἐστί· λόγος σαφήνεια λόγου ἀλήθεια αὐτοῦ· ἓν γάρ ἐστι δυνάμει τὰ τρία λόγος σὺν ἀρεταῖς ἀληθότητι καὶ σαφηνείᾳ θυμὸν νόσημα χαλεπὸν ψυχῆς ἰώμενος.
ἀλλὰ πολλάκις συνεισέρχεται μὲν ὁ νοῦς εἰς ἱερὰς καὶ ὁσίους καὶ κεκαθαρμένας δόξας ἀλλὰ ἀνθρωπείους ταύτας οἷον τὰς περὶ τῶν καθηκόντων τὰς περὶ τῶν κατορθωμάτων τὰς περὶ τῶν θέσει νομίμων τὰς περὶ τῆς κατ' ἀνθρώπους ἀρετῆς· οὐδ' ὁ τοῦτον διακείμενος τὸν τρόπον ἱκανός ἐστι τὸ λόγιον φέρειν ἐπὶ τοῦ στήθους μετὰ τῶν ἀρετῶν ἀλλὰ μόνος ὁ ἐναντίον κυρίου εἰσιών τουτέστιν ὁ ἕνεκα θεοῦ πάντα πράττων καὶ μηδὲν τῶν μετὰ θεὸν ὑπερτιμῶν ἀλλὰ νέμων μὲν καὶ τούτοις τὰ κατ' ἀξίαν μὴ ἱστάμενος μέντοι ἐπ' αὐτῶν ἀλλ' ἀνατρέχων ἐπὶ τὴν γνῶσιν καὶ ἐπιστήμην καὶ τιμὴν τοῦ ἑνός· τῷ γὰρ οὕτως διακειμένῳ ἡνιοχηθήσεται ὁ θυμὸς ὑπό τε λόγου κεκαθαρμένου τὸ ἄλογον αὐτοῦ περιαιροῦντος καὶ ὑπὸ σαφηνείας τὸ ἀσαφὲς καὶ συγκεχυμένον θεραπευούσης καὶ ὑπὸ ἀληθότητος τὸ ψεῦδος ἀποκοπτούσης.
ὁ μὲν οὖν Ἀαρὼνδεύτερος γάρ ἐστι Μωυσῆ ἐκτέμνοντος τὸ στῆθος ὅπερ ἐστὶ τὸν θυμόνοὐκ ἐᾷ αὐτὸν ἀκρίτοις ὁρμαῖς ἐκφέρεσθαι δεδιὼς μή ποτε ἀφεθεὶς ἵππου τρόπον ἀνασκιρτήσας ὅλην πατήσῃ τὴν ψυχήν ἀλλὰ θεραπεύει καὶ ἐπιστομίζει τὸ μὲν πρῶτον λόγῳ ἵνα ἡνιόχῳ χρώμενος ἀρίστῳ μὴ σφόδρα ἀφηνιάσῃ ἔπειτα δὲ ταῖς ἀρεταῖς τοῦ λόγου σαφηνείᾳ καὶ ἀληθείᾳ· εἰ γὰρ παιδευθείη ὁ θυμὸς οὕτως ὥστε καὶ λόγῳ εἴκειν καὶ σαφηνείᾳ καὶ τὸ ἀψευδὲς ἀσκεῖν ἑαυτόν τε τῆς πολλῆς ζέσεως ἀπαλλάξει τήν θ' ὅλην ψυχὴν ἵλεων κατασκευάσει.
ἀλλ' οὗτος μέν ὡς ἔφην ἔχων τὸ πάθος ἰᾶσθαι αὐτὸ πειρᾶται τοῖς λεχθεῖσι σωτηρίοις φαρμάκοις Μωυσῆς δὲ ὅλον τὸν  θυμὸν ἐκτέμνειν καὶ ἀποκόπτειν οἴεται δεῖν τῆς ψυχῆς οὐ μετριοπάθειαν ἀλλὰ συνόλως ἀπάθειαν ἀγαπῶν.
μαρτυρεῖ δέ μου τῷ λόγῳ ὁ ἱερώτατος χρησμός· λαβὼν γάρ φησι Μωυσῆς τὸ στηθύνιον ἀφεῖλεν αὐτὸ ἐπίθεμα ἐναντίον κυρίου ἀπὸ τοῦ κριοῦ τῆς τελειώσεως καὶ ἐγένετο Μωυσεῖ ἐν μερίδι · πάνυ καλῶς· τοῦ γὰρ φιλαρέτου καὶ θεοφιλοῦς ἔργον ἦν τὴν ὅλην ψυχὴν θεασάμενον λαβέσθαι τοῦ στήθους ὅπερ ἐστὶ τοῦ θυμοῦ καὶ ἀφελεῖν αὐτὸν καὶ ἀποκόψαι ἵνα τοῦ πολεμικοῦ μέρους ἐκτμηθέντος εἰρήνην τὸ λοιπὸν ἄγῃ.
ἀφαιρεῖ δὲ οὐκ ἀπὸ τοῦ τυχόντος ζῴου ἀλλ' ἀπὸ τοῦ κριοῦ τῆς τελειώσεως καίτοι καὶ μόσχος ἱερουργήθη· ἀλλὰ τοῦτον παρελθὼν ἐπὶ τὸν κριὸν ἦλθε διότι κρουστικὸν φύσει ζῷόν ἐστι καὶ θυμικὸν καὶ ὁρμητικόν παρὸ καὶ οἱ μηχανοποιοὶ τὰ πολλὰ τῶν πολεμιστηρίων ὀργάνων κριοὺς κατασκευάζουσι.
τὸ κριῶδες οὖν καὶ ὁρμητικὸν καὶ ἄκριτον ἐν ἡμῖν ἐστι τὸ ἐριστικὸν εἶδος· ἔρις δὲ μήτηρ ἐστὶ θυμοῦ· παρὸ καὶ οἱ φιλονεικότεροι ἔν τε ταῖς συζητήσεσι κἀν ταῖς ἄλλαις ὁμιλίαις ῥᾷστα ὀργίζονται.
τῆς οὖν ἐριστικῆς καὶ φιλονείκου ψυχῆς πλημμελὲς γέννημα θυμὸν ἐκτέμνει δεόντως ἵνα στειρωθεῖσα παύσηται βλαβερὰ τίκτουσα καὶ γένηται μερὶς τοῦτο ἁρμόζουσα τῷ φιλαρέτῳ οὐ τὸ στῆθος οὐδ' ὁ θυμός ἀλλὰ τὸ ἀφελεῖν αὐτά· μοῖραν γὰρ ὁ θεὸς ἔνειμεν ἀρίστην τῷ σοφῷ τὸ ἐκτέμνειν τὰ πάθη δύνασθαι.
ὁρᾷς πῶς ὁ τέλειος τελείαν ἀπάθειαν αἰεὶ μελετᾷ.
ἀλλ' ὅ γε προκόπτων δεύτερος ὢν Ἀαρὼν μετριοπάθειαν ὡς ἔφην ἀσκεῖ ἐκτεμεῖν γὰρ ἔτι τὸ στῆθος καὶ τὸν θυμὸν ἀδυνατεῖ· φέρει δ' ἐπ' αὐτὸν τὸν ἡνίοχον σὺν ταῖς προσφυέσιν ἀρεταῖς λόγον τὸ λόγιον ἐφ' οὗ δήλωσίς ἐστι καὶ ἀλήθεια.
παραστήσει δὲ σαφέστερον τὴν διαφορὰν καὶ διὰ τούτου· τὸ γὰρ στηθύνιον φησί τοῦ ἐπιθέματος καὶ τὸν βραχίονα τοῦ ἀφαιρέματος εἴληφα παρὰ τῶν υἱῶν Ἰσραὴλ ἀπὸ τῶν θυσιῶν τοῦ σωτηρίου ὑμῶν καὶ ἔδωκα αὐτὰ Ἀαρὼν καὶ τοῖς υἱοῖς αὐτοῦ.
ὁρᾷς ὅτι οὔκ εἰσιν οὗτοι ἱκανοὶ τὸ στῆθος μόνον λαβεῖν ἀλλὰ σὺν τῷ βραχίονι Μωυσῆς δὲ χωρὶς τοῦ βραχίονος.
ἔστι δὲ καὶ σύμβολον ὁ βραχίων πόνου καὶ κακοπαθείας· τοιοῦτος δὲ ὁ θεραπευτὴς καὶ λειτουργὸς τῶν ἁγίων ἀσκήσει καὶ πόνῳ χρώμενος· ἄπονος δ' ἐστὶν ᾧ ὁ θεὸς χαρίζεται κατὰ πολλὴν περιουσίαν τὰ ἀγαθὰ τέλεια· βραχύτερος δ' εὑρίσκεται καὶ ἀτελέστερος ὁ πόνῳ κτώμενος τὴν ἀρετὴν τοῦ ἀπόνως καὶ εὐμαρῶς αὐτὴν παρὰ θεοῦ λαβόντος Μωυσῆ· ὡς γὰρ αὐτὸ τὸ πονεῖν βραχύτερον καὶ ἔλαττόν ἐστι τοῦ ἀπόνου οὕτω καὶ τὸ ἀτελὲς τοῦ τελείου καὶ τὸ μανθάνον τοῦ αὐτομαθοῦς.
διὰ τοῦτο σὺν μὲν βραχίονι λαμβάνει τὸ στῆθος Ἀαρών ἄνευ δὲ βραχίονος Μωυσῆς.
τὸ στηθύνιον δὲ ἐπιθέματος καλεῖ διὰ τοῦτο ὅτι ἐπικεῖσθαι δεῖ τῷ θυμῷ καὶ ἐφιδρῦσθαι τὸν λόγον ὡσανεί τινα ἡνίοχον εὐθύνοντα σκληραύχενα καὶ ἀφηνιαστὴν ἵππον· τὸν δὲ βραχίονα οὐκέτι ἐπιθέματος ἀλλ' ἀφαιρέματος διὰ τόδε ὅτι δεῖ τὸν ὑπὲρ ἀρετῆς πόνον μὴ ἑαυτῇ προσάγειν τὴν ψυχήν ἀλλ' ἀφελεῖν ἀφ' ἑαυτῆς καὶ θεῷ ἀνενεγκεῖν ὁμολογοῦσαν ὅτι οὐχ ἡ ἰσχὺς αὐτῆς οὐδὲ ἡ δύναμις περιεποίησε τὸ καλόν ἀλλὰ ὁ καὶ τὸν ἔρωτα χαρισάμενος.
οὔτε δὲ στηθύνιον οὔτε ὁ βραχίων λαμβάνεται πλὴν ἀπὸ τῆς θυσίας τοῦ σωτηρίου· κατὰ τὸ εἰκός· τότε γὰρ ἡ ψυχὴ σῴζεται ὅταν καὶ ὁ θυμὸς ἡνιοχηθῇ ὑπὸ λόγου καὶ ὁ πόνος μὴ οἴησιν ἐγκατασκευάσῃ ἀλλὰ παραχώρησιν τῷ εὐεργέτῃ θεῷ.
Τὸ δὲ μὴ μόνον ἐπὶ τῷ στήθει ἀλλὰ καὶ τῇ κοιλίᾳ πορεύεσθαι τὴν ἡδονὴν εἴπομεν ἤδη οἰκειότατον δηλοῦντες ἡδονῇ χωρίον τὴν γαστέρα σχεδὸν γὰρ ἀγγεῖον τῶν ἡδονῶν ἁπασῶν αὕτη ἐστί· πληρωθείσης γὰρ τῆς γαστρὸς ὀρέξεις καὶ τῶν ἄλλων ἡδονῶν γίνονται σύντονοι κενωθείσης δὲ ἠρεμαῖαι καὶ σταθηρότεραι.
διὸ καί φησιν ἑτέρωθι· πᾶς ὁ πορευόμενος ἐπὶ κοιλίᾳ καὶ πᾶς ὁ πορευόμενος ἐπὶ τεσσάρων διὰ παντός ὃς πολυπληθεῖ ποσίν ἀκάθαρτός ἐστι · τοιοῦτος δ' ὁ φιλήδονος ἀεὶ χωρῶν ἐπὶ γαστέρα καὶ τὰς μετὰ ταύτην ἡδονάς.
τῷ δὲ ἕρποντι ἐπὶ κοιλίαν τὸν ἐπὶ τεσσάρων βαδίζοντα ἥνωκεν· εἰκότως· τέτταρα γάρ ἐστι τὰ πάθη τῶν ἐν ἡδονῇ ὥς τις κατ' ἐξαίρετον λόγος μέμνηται.
ἀκάθαρτος οὖν καὶ ὁ τῷ ἑνὶ χρώμενος τῇ ἡδονῇ καὶ ὁ πᾶσιν ἐφορμῶν τοῖς τέσσαρσι.
τούτων εἰρημένων ἴδε διαφορὰν πάλιν τελείου καὶ προκόπτοντος.
ὥσπερ οὖν πρότερον εὑρίσκετο ὁ μὲν τέλειος ὅλον ἐκτέμνων τὸν θυμὸν τῆς ἐριστικῆς ψυχῆς καὶ ποιῶν αὐτὴν τιθασὸν καὶ χειροήθη καὶ εἰρηναίαν καὶ ἵλεων πρὸς πάντα ἔργῳ τε καὶ λόγῳ ὁ δὲ προκόπτων  οὐ δυνάμενος μὲν ἀποκόψαι τὸ πάθοςφέρει γὰρ τὸ στῆθος παιδεύων δὲ αὐτὸ λόγῳ κεκριμένῳ ἔχοντι δύο ἀρετάς σαφήνειαν καὶ ἀλήθειαν οὕτως καὶ νῦν εὑρεθήσεται ὁ μὲν σοφὸς τέλειος ἡδονὰς ἀπορρυπτόμενος καὶ ἀποσειόμενος Μωυσῆς ὁ δὲ προκόπτων οὐχ ἅπασαν ἀλλὰ τὴν μὲν ἀναγκαίαν καὶ ἁπλῆν προσιέμενος τὴν δὲ περίεργον καὶ περιττὴν κατὰ τὰς ἐπεντρώσεις παραιτούμενος· ἐπὶ γὰρ Μωυσέως φησὶν οὕτως· καὶ τὴν κοιλίαν καὶ τοὺς πόδας ἔπλυνεν ὕδατι τοῦ ὁλοκαυτώματος · πάνυ καλῶς· ὅλην γὰρ τὴν ψυχὴν ἀξίαν οὖσαν θεῷ προσάγεσθαι διὰ τὸ μηδένα ἔχειν μήθ' ἑκούσιον μήτ' ἀκούσιον μῶμον ὁ σοφὸς καθαγιάζει· οὕτως δὲ διακείμενος ὅλην τὴν γαστέρα καὶ τὰς αὐτῆς καὶ μετ' αὐτὴν ἡδονὰς ἐκπλύνει καὶ ἀπολούεται καὶ ἀπορρύπτεται οὐχὶ μέρος τι ἀλλ' οὕτω καταφρονητικῶς ἔσχηκεν αὐτῆς ὥστε οὐδὲ τὰ ἀναγκαῖα σιτία ἢ ποτὰ προσίεται θεωρίᾳ τῶν θείων τρεφόμενος.
διὸ καὶ ἐν ἑτέροις μαρτυρεῖται αὐτῷ· τετταράκοντα ἡμέρας ἄρτου οὐκ ἔφαγε καὶ ὕδωρ οὐκ ἔπιεν  ὅτε ἐν τῷ θείῳ ὄρει γενόμενος χρησμῶν θεοῦ νομοθετοῦντος ἤκουεν.
ἀλλ' οὐ μόνον ὅλῃ τῇ γαστρὶ ἀποτάττεται ἀλλὰ καὶ τοὺς πόδας αὐτῇ συναπορρύπτεται τουτέστι τὰς ἐπιβάσεις τῆς ἡδονῆς· ἐπιβάσεις δὲ ἡδονῆς εἰσι τὰ ποιητικὰ αὐτῆς· ὁ τε γὰρ προκόπτων λέγεται τὰ ἐγκοίλια καὶ τοὺς πόδας λούειν  οὐ τὴν ὅλην κοιλίαν· ἱκανὸς γὰρ οὐκ ἔστι πᾶσαν ἡδονὴν διώσασθαι ἀγαπητὸν δέ ἐὰν τὰ ἐγκοίλια αὐτῆς τουτέστι τὰ ἐπεντρώματα ἅ φασιν οἱ φιλήδονοι ἐπιλεάνσεις εἶναί τινας τῶν προηγουμένων ἡδονῶν ἃ γίνεται ὀψαρτυτῶν καὶ σιτοπόνων λίχνων περιεργίᾳ.
καὶ προσεπιτείνει τὴν τοῦ  προκόπτοντος μετριοπάθειαν τῷ τὸν μὲν ἄνευ προστάξεως παραιτεῖσθαι ὅλην τὴν γαστρὸς ἡδονήν τὸν δὲ προκόπτοντα μετὰ προστάξεως· ἐπὶ μὲν γὰρ τοῦ σοφοῦ λέγεται οὕτως· τὴν κοιλίαν καὶ τοὺς πόδας ὕδατι ἔπλυνεν  ἀνεπικελεύστως κατὰ τὴν ἑκούσιον γνώμην ἐπὶ δὲ τῶν ἱερέων οὕτως· τὰ δὲ ἐγκοίλια καὶ τοὺς πόδας οὐχὶ ἔπλυναν ἀλλὰ πλυνοῦσι · σφόδρα παρατετηρημένως· δεῖ γὰρ τὸν μὲν τέλειον ἐξ ἑαυτοῦ κινεῖσθαι πρὸς τὰς κατ' ἀρετὴν ἐνεργείας τὸν δὲ ἀσκητὴν μετὰ τοῦ ὑφηγουμένου τὰ πρακτέα λόγου ᾧ προστάττοντι πείθεσθαι καλόν.
οὐ δεῖ δὲ ἀγνοεῖν ὅτι Μωυσῆς  ὅλην τὴν κοιλίαν τουτέστι τὴν γαστρὸς ἐκπλήρωσιν παραιτούμενος σχεδὸν καὶ τοῖς ἄλλοις πάθεσιν ἀποτάττεται τοῦ νομοθέτου ἀπὸ μέρους ἑνὸς τὸ σύμπαν ἐναργῶς παριστάντος καὶ ἀπὸ τοῦ συνεκτικωτάτου περὶ τῶν ἄλλων ἐν οἷς ἡσύχασε δυνάμει διεξιόντος· συνεκτικώτατον γὰρ ἡ γαστρὸς ἐκπλήρωσις καὶ ὡσανεὶ θεμέλιός τις τῶν ἄλλων παθῶν· οὐδὲν γοῦν ἐκείνων δύναται συστῆναι μὴ ἐπερειδόμενον γαστρί ᾗ πάντα ἐφίδρυκεν ἡ φύσις.
διὰ τοῦτο γεννηθέντων τῶν ἐκ τῆς Λείας προτέρων τῶν ψυχικῶν ἀγαθῶν καὶ στάντων ἐπὶ τῆς.
ἐξομολογήσεως Ἰούδα  μέλλων ὁ θεὸς δημιουργεῖν καὶ τὰς σώματος προκοπὰς Βάλλαν τὴν Ῥαχὴλ παιδίσκην καὶ πρὸ τῆς δεσποίνης τίκτειν παρασκευάζει· Βάλλα δ' ἐστὶν ἐγκατάποσις· ᾔδει γὰρ ὅτι οὐδὲν τῶν σωματικῶν ἄνευ καταπόσεως καὶ γαστρὸς ὑποστῆναι δύναται ἀλλὰ αὕτη κρατεῖ καὶ ἡγεμονεύει παντὸς τοῦ σώματος καὶ τοῦ κατὰ τὸ ζῆν ψιλὸν ὄγκου.
παρατήρει δὲ πᾶσαν τὴν λεπτολογίαν οὐδὲν γὰρ λεχθὲν παρέργως εὑρήσεις.
πλυνέτω οὖν αὐτὴν καὶ καθαιρέτω ἀπὸ τῶν περιττῶν καὶ ἀκαθάρτων παρασκευῶν· ἱκανὴ γὰρ καὶ αὕτη παρὰ θεοῦ τῷ φιλαρέτῳ δωρεά.
διὰ τοῦτο ἐπὶ τῆς ὑπονοηθείσης διεφθάρθαι ψυχῆς φησιν  ὅτι ἂν μὲν ἀπολελοιπυῖα τὸν ὀρθὸν λόγον ὅς ἐστιν ἀνὴρ νόμιμος εὑρεθῇ προσκεχωρηκυῖα τῷ μιαίνοντι τὴν ψυχὴν πάθει πρησθήσεται τὴν γαστέρα ὅπερ ἦν ἀπληρώτους καὶ ἀκορέστους ἕξει τὰς γαστρὸς ἡδονὰς καὶ ἐπιθυμίας καὶ οὐδέποτε παύσεται ἄπληστος οὖσα δι' ἀπαιδευσίαν ἀλλ' ἀμυθήτων ἐπιρρεόντων ἀίδιον ἕξει τὸ πάθος.
οἶδα γοῦν πολλοὺς οὕτω πταίοντας περὶ τὴν τῆς γαστρὸς ἐπιθυμίαν ὥστ' ἐμέτοις χρησάμενοι πάλιν ἐπὶ τὸν ἄκρατον καὶ τἆλλα ὥρμησαν· οὐ γὰρ ἀναλογεῖ τοῖς σωματικοῖς ὄγκοις ἡ τῆς ἀκράτορος ψυχῆς ἐπιθυμία ἀλλ' οἱ μὲν ἅτε ἀγγεῖα ὄντες μεμετρημένα ἄμετρον οὐδὲν προσίενται ἀλλὰ τὸ περιττὸν ἐκβάλλουσιν ἡ δὲ ἐπιθυμία πληροῦται μὲν οὐδέποτε μένει δὲ ἐνδεὴς καὶ διψαλέα ἀεί.
παρὸ καὶ τὸ ἀκόλουθον προστίθεται τῷ πρησθῆναι τὴν γαστέρα τὸ διαπεσεῖν τὸν μηρόν· διαπίπτει γὰρ τότε τῇ ψυχῇ καὶ ὁ σπερματικὸς καὶ γεννητικὸς τῶν καλῶν λόγος ὀρθός· ἐὰν γοῦν φησι μὴ μιανθῇ καὶ καθαρὰ ᾖ καὶ ἀθῷος ἔσται καὶ ἐκσπερματιεῖ σπέρμα  ἐὰν ὑπὸ πάθους μὴ μιανθῇ καθαρεύσῃ δὲ πρὸς τὸν νόμιμον ἄνδρα τὸν ὑγιῆ καὶ ἡγεμόνα λόγον γόνιμον ἕξει ψυχὴν καὶ καρποφόρον φέρουσαν γέννημα φρονήσεως καὶ δικαιοσύνης καὶ τῆς συμπάσης ἀρετῆς.
ὁ ἱεροφάντης τὸν τρόπον παραγγέλλει τῷ ἀγομένῳ ὑπὸ σωματικῆς χρείας αὐτῷ μόνῳ χρῆσθαι τῷ ἀναγκαίῳ.
πρῶτον μέν φησι τόπος ἔστω σοι ἔξω τῆς παρεμβολῆς  παρεμβολὴν καλῶν τὴν ἀρετήν ἐν ᾗ ἐστρατοπέδευκεν ἡ ψυχή· οὐ γὰρ δύναται τὸν αὐτὸν κρατεῖν χῶρον φρόνησις καὶ σωματικῆς ἀνάγκης ἀπόλαυσις.
πῶς οὖν αὐταῖς χρήσομαι; πάσσαλος ἔστω σοι φησίν ἐπὶ τῆς ζώνης σου καὶ ὀρύξεις ἐν αὐτῷ  τουτέστι λόγος ἐπὶ τοῦ πάθους ἐξορύττων καὶ ἀναστέλλων καὶ ἀπαμφιεννὺς αὐτό· ἀνεζῶσθαι γὰρ βούλεται ἡμᾶς τὰ πάθη ἀλλὰ μὴ ἀνειμένα καὶ κεχαλασμένα φορεῖν.
διὸ καὶ ἐπὶ τῆς διαβάσεως αὐτῶν ὃ καλεῖται Πάσχα προστάττει τὰς ὀσφῦς περιεζῶσθαι  ἤτοι συνεστάλθαι τὰς ἐπιθυμίας.
πάσσαλος οὖν τουτέστι λόγος ἑπέσθω τῷ πάθει κωλύων αὐτὸ χεῖσθαι· οὕτως γὰρ αὐτοῖς μόνοις χρησόμεθα τοῖς ἀναγκαίοις τῶν δὲ περιττῶν ἀφεξόμεθα.
κἂν ἐν συνουσίαις ὄντες καὶ μέλλοντες εἰς ἀπόλαυσιν καὶ χρῆσιν τῶν παρεσκευασμένων ἐλθεῖν σὺν λόγῳ παραγενώμεθα ὥσπερ ὅπλῳ τινὶ ἀμυντηρίῳ οὔτε πέραν τοῦ μετρίου σιτίων ἐμφορηθησόμεθα αἰθυιῶν τρόπον οὔτ' ἀκράτου ἀμέτρου κορεσθέντες μέθῃ ληραίνειν ἀναγκαζούσῃ χρησόμεθα· ἐπιστομιεῖ γὰρ ὁ λόγος καὶ ἐγχαλινώσει τὴν ῥύμην  καὶ φορὰν τοῦ πάθους.
ἐγὼ γοῦν αὐτὸ πολλάκις παθὼν οἶδα· εἰς γὰρ ἀδιάγωγον συνουσίαν ἐλθὼν καὶ πολυτελῆ δεῖπνα ὁπότε μὴ ἀφικοίμην σὺν λόγῳ δοῦλος ἐγενόμην τῶν παρεσκευασμένων ἀγόμενος ὑπὸ δεσποτῶν ἀτιθάσων θεαμάτων καὶ ἀκουσμάτων καὶ τῶν ὅσα διὰ μυκτῆρος καὶ γεύσεως ἡδονὰς ἀπεργάζεται· ὁπότε δὲ μετὰ τοῦ αἱροῦντος λόγου δεσπότης ἀντὶ δούλου γίνομαι καὶ ἀνὰ κράτος νικῶ καλὴν νίκην καρτερίας καὶ σωφροσύνης ἀντιβαίνων καὶ ἀντιφιλονεικῶν πᾶσι τοῖς ἀναρρηγνῦσι τὰς ἀκράτορας ἐπιθυμίας.
διορύξεις φησὶ γοῦν τῷ πασσάλῳ  τουτέστιν ἣν ἕκαστον ἔχει φύσιν τὸ φαγεῖν τὸ πιεῖν τὸ τοῖς μετὰ γαστέρα χρῆσθαι τῷ λόγῳ γυμνώσεις καὶ διαστελεῖς ἵνα διακρίνας γνῷς τἀληθές· τότε γὰρ εἴσῃ ὅτι ἐν οὐδενὶ τούτων ἐστὶ τὸ ἀγαθόν ἀλλὰ τὸ ἀναγκαῖον μόνον καὶ χρήσιμον.
καὶ ἐπαγαγὼν καλύψεις τὴν ἀσχημοσύνην σου · πάνυ καλῶς· ἔπαγε γάρ ὦ ψυχή τὸν λόγον ἐπὶ πάντα ᾧ καλύπτεται καὶ συσκιάζεται καὶ συγκρύπτεται πᾶσα ἀσχημοσύνη σαρκὸς καὶ πάθους· τὰ γὰρ μὴ σὺν λόγῳ πάντα αἰσχρά ὥσπερ τὰ σὺν λόγῳ κόσμια.
οὐκοῦν ὁ μὲν φιλήδονος ἐπὶ κοιλίαν βαδίζει ὁ δὲ τέλειος τὴν κοιλίαν ὅλην ἐκπλύνει ὁ δὲ προκόπτων τὰ ἐν κοιλίᾳ ὁ δὲ ἄρτι ἀρχόμενος παιδεύεσθαι ἔξω πρόεισιν ὅταν μέλλῃ τῆς γαστρὸς τοῖς ἀναγκαίοις ἐπιφερόμενος λόγον ἐπιστομιεῖν τὸ πάθος ὃς εἴρηται συμβολικῶς πάσσαλος.
Εὖ μέντοι καὶ τὸ προσθεῖναι· πορεύσῃ ἐπὶ τῷ στήθει καὶ τῇ κοιλίᾳ · ἡ γὰρ ἡδονὴ οὐκ ἔστι τῶν ἠρεμούντων καὶ ἱσταμένων ἀλλὰ τῶν κινουμένων καὶ ταραχῆς γεμόντων· ὥσπερ γὰρ ἡ φλὸξ ἐν κινήσει οὕτως φλογμοῦ τινα τρόπον τὸ πάθος ἐν τῇ ψυχῇ κινούμενον ἠρεμεῖν αὐτὴν οὐκ ἐᾷ.
διὸ καὶ τοῖς λέγουσι καταστηματικὴν εἶναι τὴν ἡδονὴν οὐ συμφέρεται· ἠρεμία γὰρ λίθῳ μὲν καὶ ξύλῳ καὶ παντὶ ἀψύχῳ οἰκεῖον ἀλλότριον δὲ ἡδονῇ· γαργαλισμοῦ γὰρ καὶ σπασμώδους ἐφίεται καὶ ἐπ' ἐνίων οὐκ ἠρεμίας ἀλλὰ συντόνου καὶ σφοδρᾶς κινήσεώς ἐστι χρεία.
Τὸ δὲ γῆν φάγεσαι πάσας τὰς ἡμέρας τῆς ζωῆς σου  τοῦτο προσφυῶς εἴρηται· τῆς γὰρ  σώματος τροφῆς ἡδοναὶ γήιναι· καὶ μήποτ' εἰκότως· δύο γάρ ἐστιν ἐξ ὧν συνέσταμεν ψυχή τε καὶ σῶμα· τὸ μὲν οὖν σῶμα ἐκ γῆς δεδημιούργηται ἡ δὲ ψυχὴ αἰθέρος ἐστίν ἀπόσπασμα θεῖον· ἐνεφύσησε γὰρ εἰς τὸ πρόσωπον αὐτοῦ πνεῦμα ζωῆς ὁ θεός καὶ ἐγένετο ὁ ἄνθρωπος εἰς ψυχὴν ζῶσαν.
εὐλόγως οὖν τὸ μὲν ἐκ γῆς διαπλασθὲν σῶμα συγγενεῖς ἔχει τροφὰς ἃς ἀναδίδωσιν ἡ γῆ ἡ δὲ αἰθερίου φύσεως μοῖρα οὖσα ψυχὴ πάλιν αἰθερίους καὶ θείας· ἐπιστήμαις γὰρ τρέφεται καὶ οὐ σιτίοις ἢ ποτοῖς ὧν ἐπιδεές ἐστι τὸ σῶμα.
ὅτι δὲ οὐ γήινοι ἀλλ' οὐράνιοι αἱ ψυχῆς τροφαί μαρτυρήσει διὰ πλειόνων ὁ ἱερὸς λόγος· ἰδοὺ ἐγὼ ὕω ὑμῖν ἄρτους ἐκ τοῦ οὐρανοῦ καὶ ἐξελεύσεται ὁ λαὸς καὶ συνάξουσι τὸ τῆς ἡμέρας εἰς ἡμέραν ὅπως πειράσω αὐτούς εἰ πορεύσονται τῷ νόμῳ μου ἢ οὔ.
ὁρᾷς ὅτι οὐ γηίνοις καὶ φθαρτοῖς τρέφεται ἡ ψυχή ἀλλ' οἷς ἂν ὁ θεὸς ὀμβρήσῃ λόγοις ἐκ τῆς μεταρσίου καὶ καθαρᾶς φύσεως ἣν οὐρανὸν κέκληκεν· ἐξίτω μέντοι ὁ λεὼς καὶ πᾶν τὸ τῆς ψυχῆς σύστημα καὶ συναγαγέτω καὶ ἀρχέσθω τῆς ἐπιστήμης μὴ ἀθρόως ἀλλὰ τὸ τῆς ἡμέρας εἰς ἡμέραν· πρῶτον μὲν γὰρ ἀθρόον οὐ χωρήσει τὸν πολὺν πλοῦτον τῶν τοῦ θεοῦ χαρίτων ἀλλὰ τῇ φορᾷ χειμάρρου τρόπον ἐπικλυσθήσεται· ἔπειτ' ἐστὶν ἄμεινον τὰ αὐτάρκη λαβόντας ἀγαθὰ καὶ μεμετρημένα τῶν λοιπῶν ταμίαν οἰηθῆναι τὸν θεόν.
ὁ δὲ πάντα μετιὼν ἀθρόα δυσελπιστίαν καὶ ἀπιστίαν μετὰ πολλῆς ἀνοίας κτᾶται· δύσελπις μὲν γίνεται εἰ νῦν μόνον ἀλλὰ μὴ καὶ αὖθις ἐλπίζει τὸν θεὸν ὀμβρήσειν αὐτῷ ἀγαθά ἄπιστος δέ εἰ μὴ πεπίστευκε καὶ νῦν καὶ ἀεὶ τὰς τοῦ θεοῦ χάριτας ἀφθόνως τοῖς ἀξίοις προσνέμεσθαι ἄνους δέ εἰ οἴεται τῶν συναχθέντων ἱκανὸς ἔσεσθαι φύλαξ ἄκοντος θεοῦ· μικρὰ γὰρ ῥοπὴ τὸν ἀσφάλειαν καὶ βεβαιότητα περιάπτοντα νοῦν ὑπὸ μεγαλαυχίας ἑαυτῷ ἄκυρον καὶ ἀβέβαιον ὧν ἐδόκει φύλαξ εἶναι πάντων ἐποίησε.
σύναγε οὖν ὦ ψυχή τὰ αὐτάρκη καὶ καθήκοντα καὶ μήτε πλείω τῶν ἱκανῶν ὡς ὑπερβάλλειν μήτε ἐλάττω πάλιν ὡς ἐνδεῖν ἵνα μέτροις δικαίοις χρωμένη μὴ ἀδικῇς.
καὶ γὰρ διάβασίν γε μελετῶσαν ἀπὸ τῶν παθῶν καὶ τὸ Πάσχα θύουσαν δεῖ τὴν προκοπήν τὸ πρόβατον λαμβάνειν μὴ ἀμέτρως· ἕκαστος γάρ φησι τὸ ἀρκοῦν αὐτῷ συναριθμηθήσεται εἰς πρόβατον.
καὶ ἐπὶ τοῦ μάννα οὖν καὶ ἐπὶ πάσης δωρεᾶς ἣν ὁ θεὸς δωρεῖται  τῷ γένει ἡμῶν καλὸν τὸ ἐνάριθμον καὶ μεμετρημένον καὶ μὴ τὸ ὑπὲρ ἡμᾶς λαμβάνειν· πλεονεξίας γὰρ τοῦτό γε.
τὸ τῆς ἡμέρας οὖν εἰς ἡμέραν συναγαγέτω ἡ ψυχή  ἵνα μὴ ἑαυτὴν φύλακα τῶν ἀγαθῶν ἀλλὰ τὸν φιλόδωρον θεὸν ἀποφήνῃ.
καὶ διὰ τοῦτό μοι δοκεῖ τὸ προκείμενον λέγεσθαι· σύμβολον φωτός ἐστιν ἡ ἡμέρα φῶς δὲ ψυχῆς ἐστι παιδεία.
πολλοὶ οὖν τὰ ἐν ψυχῇ φῶτα ἐκτήσαντο εἰς νύκτα καὶ σκότος ἀλλ' οὐκ εἰς ἡμέραν καὶ φῶς οἷον τὰ προπαιδεύματα πάντα καὶ τὰ ἐγκύκλια λεγόμενα καὶ φιλοσοφίαν αὐτὴν τρυφῆς ἕνεκεν ἢ ἀρχῆς τῆς πρὸς τοὺς ἡγεμόνας.
ὁ δέ γε ἀστεῖος τὴν ἡμέραν ἕνεκα ἡμέρας καὶ τὸ φῶς ἕνεκα φωτὸς καὶ τὸ καλὸν ἕνεκα τοῦ καλοῦ κτᾶται μόνου οὐχ ἕνεκα ἄλλου τινός.
διὸ καὶ ἐπιφέρει· ὅπως πειράσω αὐτούς εἰ πορεύσονται τῷ νόμῳ μου ἢ οὔ · νόμος γὰρ θεῖος οὗτος τὴν ἀρετὴν δι' ἑαυτὴν τιμᾶν.
τοὺς οὖν ἀσκητὰς ὥσπερ νόμισμα δοκιμάζει ὁ ὀρθὸς λόγος πότερα κεκηλίδωνται ἐπί τι τῶν ἐκτὸς ἀναφέροντες τὸ τῆς ψυχῆς ἀγαθὸν ἢ ὡς δόκιμον διαστέλλουσιν ἐν διανοίᾳ μόνῃ τοῦτο διαφυλάττοντες.
τούτοις συμβέβηκε μὴ τοῖς γηίνοις ἀλλὰ ταῖς ἐπουρανίοις ἐπιστήμαις τρέφεσθαι.
δηλοῖ δὲ καὶ δι' ἑτέρων ὅταν φῇ· τὸ πρωὶ ἐγένετο καταπαυομένης τῆς δρόσου κύκλῳ τῆς παρεμβολῆς καὶ ἰδοὺ ἐπὶ πρόσωπον τῆς ἐρήμου λεπτὸν ὡσεὶ κόριον λευκὸν ὡσεὶ πάγος ἐπὶ τῆς γῆς.
εἶπε δὲ αὐτοῖς Μωυσῆς Οὗτος ὁ ἄρτος ὃν δέδωκεν ἡμῖν κύριος τοῦ φαγεῖν.
τοῦτο τὸ ῥῆμα ὃ συνέταξε κύριος.
ὁρᾷς τῆς ψυχῆς τροφὴν οἵα ἐστί· λόγος θεοῦ συνεχής ἐοικὼς δρόσῳ κύκλῳ πᾶσαν περιειληφὼς καὶ μηδὲν μέρος ἀμέτοχον αὑτοῦ ἐῶν.
φαίνεται δ' οὐ πανταχοῦ ὁ λόγος οὗτος ἀλλ' ἐπ' ἐρήμου παθῶν καὶ κακιῶν καὶ ἔστι λεπτὸς νοῆσαί τε καὶ νοηθῆναι καὶ σφόδρα διαυγὴς καὶ καθαρὸς ὁραθῆναι καὶ ἔστιν ὡσεὶ κόριον.
φασὶ δὲ οἱ γεωπόνοι τὸ σπέρμα τοῦ κορίου διαιρεθὲν εἰς ἄπειρα καὶ τμηθὲν καθ' ἕκαστον τῶν μερῶν καὶ τμημάτων σπαρὲν βλαστάνειν οὕτως ὡς καὶ τὸ ὅλον ἠδύνατο· τοιοῦτος καὶ ὁ θεοῦ λόγος καὶ δι' ὅλων ὠφελητικὸς καὶ διὰ παντὸς μέρους καὶ τοῦ τυχόντος.
μήποτε δὲ ὁμοιοῦται καὶ τῇ κατὰ τὸν ὀφθαλμὸν κόρῃ· ὡς γὰρ αὕτη βραχύτατον οὖσα μέρος τὰς τῶν ὄντων ὁρᾷ ζώνας ὅλας καὶ θάλατταν ἄπειρον καὶ  ἀέρος μέγεθος καὶ τοῦ παντὸς οὐρανοῦ ὅσον ἀνατέλλων καὶ δυόμενος ὁ ἥλιος ὁρίζει οὕτως καὶ ὁ θεοῦ λόγος ὀξυδερκέστατός ἐστιν ὡς πάντα ἐφορᾶν εἶναι ἱκανός  ᾧ τὰ θέας ἄξια κατόψονται· παρὸ καὶ λευκόν ἐστι· τί γὰρ ἂν εἴη λαμπρότερον ἢ τηλαυγέστερον θείου λόγου οὗ κατὰ μετουσίαν καὶ τὰ ἄλλα τὴν ἀχλὺν καὶ τὸν ζόφον ἀπελαύνει φωτὸς κοινωνῆσαι ψυχικοῦ γλιχόμενα.
ἴδιον δὲ περὶ τοῦτον τὸν λόγον συμβαίνει πάθος.
ὅταν γὰρ καλέσῃ πρὸς ἑαυτὸν τὴν ψυχήν πῆξιν ἀνεγείρει τῷ γεώδει καὶ σωματικῷ καὶ αἰσθητικῷ παντί· διὸ λέγεται τὸ ὡσεὶ πάγος ἐπὶ τῆς γῆς · καὶ γὰρ ἡνίκα ὁ τὸν θεὸν ὁρῶν φυγὴν τὴν ἀπὸ τῶν παθῶν μελετᾷ πήγνυται τὰ κύματα τουτέστιν ἡ φορὰ καὶ αὔξησις καὶ τὸ μεγάλαυχον αὐτῶν· ἐπάγη γὰρ τὰ κύματα ἐν μέσῳ τῆς θαλάσσης  ἵνα διαβῇ τὸ πάθος ὁ βλέπων τὸν ὄντα.
πυνθάνονται οὖν ἀλλήλων αἱ ψυχαὶ αἱ πεπονθυῖαι μὲν ἤδη τὸν λόγον οὐκ ἔχουσαι δ' εἰπεῖν τὸ τί ἐστι · καὶ γὰρ γλυκανθέντες πολλάκις τὸν κεκινηκότα χυμὸν ἀγνοοῦμεν καὶ ἡδέων ἀτμῶν ὀσφραινόμενοι τίνες εἰσὶν οὐκ ἴσμεν· οὕτως οὖν ἡ ψυχὴ γανωθεῖσα πολλάκις εἰπεῖν οὐκ ἔχει τί τὸ γανῶσαν αὐτήν ἐστι· διδάσκεται δὲ ὑπὸ τοῦ ἱεροφάντου καὶ προφήτου Μωυσέως ὃς ἐρεῖ· οὗτός ἐστιν ὁ ἄρτος  ἡ τροφή ἣν δέδωκεν ὁ θεὸς τῇ ψυχῇ προσενέγκασθαι τὸ ἑαυτοῦ ῥῆμα καὶ τὸν ἑαυτοῦ λόγον· οὗτος γὰρ ὁ ἄρτος ὃν δέδωκεν ἡμῖν φαγεῖν τοῦτο τὸ ῥῆμα.
λέγει δὲ καὶ ἐν Δευτερονομίῳ· καὶ ἐκάκωσέ σε καὶ ἐλιμαγχόνησέ σε καὶ ἐψώμισέ σε τὸ μάννα ὃ οὐκ ᾔδεισαν οἱ πατέρες σου ἵνα ἀναγγείλῃ σοι ὅτι οὐκ ἐπ' ἄρτῳ μόνῳ ζήσεται ἄνθρωπος ἀλλ' ἐπὶ παντὶ ῥήματι τῷ ἐκπορευομένῳ διὰ στόματος θεοῦ.
ἡ κάκωσις αὕτη ἱλασμός ἐστι· καὶ γὰρ τῇ δεκάτῃ κακῶν ἡμῶν τὰς ψυχὰς ἱλάσκεται · ὅταν γὰρ τὰ ἡδέα περισυλᾶται δοκοῦμεν κακοῦσθαι τὸ δ' ἐστὶ πρὸς ἀλήθειαν ἵλεων τὸν θεὸν ἔχειν.
περιποιεῖ δ' ἡμῖν καὶ λιμόν οὐκ ἀρετῆς ἀλλὰ τὸν ἐκ πάθους καὶ κακίας συνιστάμενον· τεκμήριον δέ διατρέφει γὰρ ἡμᾶς τῷ γενικωτάτῳ αὑτοῦ λόγῳ· τὸ γὰρ μάννα ἑρμηνεύεται τί τοῦτό ἐστι τὸ γενικώτατον τῶν ὄντων· καὶ ὁ λόγος δὲ τοῦ θεοῦ ὑπεράνω παντός ἐστι τοῦ κόσμου καὶ πρεσβύτατος καὶ γενικώτατος τῶν ὅσα γέγονε.
τοῦτον τὸν λόγον οὐκ ᾔδεισαν οἱ πατέρες οὐχ οἱ πρὸς ἀλήθειαν ἀλλ' οἱ χρόνῳ πολιοὶ οἱ λέγοντες· δῶμεν ἀρχηγὸν καὶ ἀποστρέψωμεν εἰς τὸ πάθος Αἴγυπτον.
ἀναγγελλέτω οὖν ὁ θεὸς τῇ ψυχῇ ὅτι  οὐκ ἐπ' ἄρτῳ μόνῳ ζήσεται ὁ ἄνθρωπος κατ' εἰκόνα ἀλλ' ἐπὶ παντὶ ῥήματι τῷ ἐκπορευομένῳ διὰ στόματος θεοῦ τουτέστι καὶ διὰ παντὸς τοῦ λόγου τραφήσεται καὶ διὰ μέρους αὐτοῦ· τὸ μὲν γὰρ στόμα σύμβολον τοῦ λόγου τὸ δὲ ῥῆμα μέρος αὐτοῦ.
τρέφεται δὲ τῶν μὲν τελειοτέρων ἡ ψυχὴ ὅλῳ τῷ λόγῳ· ἀγαπήσαιμεν δ' ἂν ἡμεῖς εἰ καὶ μέρει τραφείημεν αὐτοῦ.
ἀλλ' οὗτοι μὲν εὔχονται θεοῦ λόγῳ τραφῆναι.
ὁ δὲ Ἰακὼβ καὶ τὸν λόγον ὑπερκύψας ὑπ' αὐτοῦ φησι τρέφεσθαι τοῦ θεοῦ λέγει δ' οὕτως· ὁ θεός ᾧ εὐηρέστησαν οἱ πατέρες μου Ἀβραὰμ καὶ Ἰσαάκ ὁ θεὸς ὁ τρέφων με ἐκ νεότητος ἕως τῆς ἡμέρας ταύτης ὁ ἄγγελος ὁ ῥυόμενός με ἐκ πάντων τῶν κακῶν εὐλογήσαι τὰ παιδία ταῦτα.
ὡραῖος οὗτος ὁ τρόπος· τροφέα τὸν θεόν οὐχὶ λόγον ἡγεῖται τὸν δὲ ἄγγελον ὅς ἐστι λόγος ὥσπερ ἰατρὸν κακῶν· φυσικώτατα· ἀρέσκει γὰρ αὐτῷ τὰ μὲν προηγούμενα ἀγαθὰ αὐτοπροσώπως αὐτὸν τὸν ὄντα διδόναι τὰ δεύτερα δὲ τοὺς ἀγγέλους καὶ λόγους αὐτοῦ· δεύτερα δ' ἐστὶν ὅσα περιέχει κακῶν ἀπαλλαγήν.
διὰ τοῦτ' οἶμαι καὶ ὑγείαν μὲν τὴν ἁπλῆν ἧς οὐ προηγεῖται νόσος ἐν τοῖς σώμασιν ὁ θεὸς χαρίζεται δι' ἑαυτοῦ μόνου τὴν δὲ γινομένην κατὰ νόσου φυγὴν καὶ διὰ τέχνης καὶ διὰ ἰατρικῆς ἐπιγράφων καὶ ἐπιστήμῃ καὶ τεχνίτῃ τὸ δοκεῖν ἰᾶσθαι πρὸς ἀλήθειαν αὐτὸς καὶ διὰ τούτων καὶ ἄνευ τούτων ἰώμενος.
τοῦτον δὴ τὸν τρόπον καὶ ἐπὶ ψυχῆς ἔχει· τὰ μὲν ἀγαθά τὰς τροφάς αὐτὸς χαρίζεται δι' ἑαυτοῦ διὰ δὲ ἀγγέλων καὶ λόγων ὅσα ἀπαλλαγὴν περιέχει κακῶν.
ταῦτα δ' ηὔξατο αἰτιώμενος τὸν πολιτικὸν Ἰωσήφ ὃς ἐτόλμησεν εἰπεῖν ὅτι ἐκθρέψω σε ἐκεῖ· σπεύσαντες γάρ φησιν ἀνάβητε πρὸς τὸν πατέρα μου καὶ εἴπατε αὐτῷ Τάδε λέγει καὶ τὰ ἑξῆς εἶτα κατάβηθι πρὸς μὲ καὶ μὴ μείνῃς ἐπὶ πᾶσι καὶ ἐκθρέψω σε ἐκεῖ ἔτη γὰρ πέντε λιμός.
ἐπιμεμφόμενος οὖν ἅμα καὶ διδάσκων τὸν δοκησίσοφον λέγει· ὦ οὗτος ἴσθι τὰς ψυχῆς τροφὰς ἐπιστήμας ὑπαρχούσας ἃς οὐχ ὁ αἰσθητὸς λόγος ἀλλ' ὁ θεὸς δωρεῖται ὁ τρέφων ἐκ νεότητος καὶ πρώτης ἀκμῆς με μέχρι τελείου φωτὸς  αὐτὸς ἐμπλήσει.
ἔπαθεν οὖν ταὐτὸν ὁ Ἰωσὴφ τῇ μητρὶ αὐτοῦ Ῥαχήλ· καὶ γὰρ αὕτη ἐνόμισε δύνασθαί τι τὸ γενητόν διὸ λέγει· δός μοι τέκνα · ἀλλ' ὅ γε πτερνιστὴς αὐτὴν μωμησάμενος ἐρεῖ· πλάνον πεπλάνησαι πολύν οὐ γὰρ ἀντὶ θεοῦ ἐγώ  εἰμι τοῦ μόνου δυναμένου τὰς ψυχῶν μήτρας ἀνοιγνύναι καὶ σπείρειν ἐν αὐταῖς ἀρετὰς καὶ ποιεῖν ἐγκύμονας καὶ τικτούσας τὰ καλά· κατάμαθέ γέ τοι τὴν ἀδελφήν σου Λείαν καὶ εὑρήσεις ἐξ οὐδενὸς γενητοῦ λαμβάνουσαν τὴν σπορὰν καὶ τὴν γονήν ἀλλ' ὑπ' αὐτοῦ τοῦ θεοῦ· ἰδὼν γὰρ κύριος ὅτι μισεῖται Λεία ἤνοιξε τὴν μήτραν αὐτῆς· Ῥαχὴλ δὲ ἦν στεῖρα.
ἀλλ' ὅρα πάλιν τὴν ἐν τούτῳ λεπτουργίαν· τῆς ἀρετῆς ὁ θεὸς τὰς μήτρας ἀνοίγει σπείρων ἐν αὐταῖς τὰς καλὰς πράξεις ἡ δὲ μήτρα παραδεξαμένη τὴν ἀρετὴν ὑπὸ θεοῦ οὐ τίκτει τῷ θεῷχρεῖος γὰρ οὐδενός ἐστιν ὁ ὤν ἀλλ' ἐμοὶ τῷ Ἰακὼβ υἱούς· ἐμοῦ γὰρ ἕνεκα ἔσπειρεν ὁ θεὸς ἐν τῇ ἀρετῇ τάχα οὐχ ἑαυτοῦ.
οὐκοῦν ἄλλος μὲν ἀνὴρ τῆς Λείας ὁ ἡσυχαζόμενος εὑρίσκεται ἄλλος δὲ πατὴρ τῶν ἐκ Λείας τέκνων· ἀνὴρ μὲν γὰρ ὁ τὴν μήτραν ἀνοίγων πατὴρ δὲ τῶν τέκνων ᾧ ταῦτα τίκτειν λέγεται.
Καὶ ἔχθραν θήσω ἀνὰ μέσον σοῦ καὶ ἀνὰ μέσον τῆς γυναικός.
ὄντως ἐστὶν ἡδονὴ ἐχθρὸν αἰσθήσει καίτοι δοκοῦν ἐνίοις μάλιστα εἶναι φίλον· ἀλλ' ὥσπερ τὸν κόλακα οὐκ ἄν τις ἑταῖρον εἴποινόσος γὰρ φιλίας ἡ κολακείαοὐδὲ τὴν ἑταίραν εὔνουν ἐραστῇτοῖς γὰρ διδομένοις οὐκ αὐτῷ προσπέπονθεν οὕτω καὶ τὴν ἡδονὴν ἐξετάζων εὑρήσεις νόθον οἰκειότητα ὑποδυομένην πρὸς αἴσθησιν.
τήρει δ' ὅτι οὐκ εἶπεν ἔχθραν θήσω σοὶ καὶ τῇ γυναικί ἀλλὰ ἀνὰ μέσον σοῦ καὶ τῆς γυναικός.
τὸ δὲ μέσον ἀμφοῖν  ἐστι τὸ πότιμον τὸ ἐδώδιμον τὸ εὐτρεπὲς πρὸς τὰ τοιαῦτα πάντα ὧν ἕκαστον αἰσθητόν τέ ἐστι καὶ ποιητικὸν ἡδονῆς.
ὅταν οὖν ἀπλήστως ἐμφορηθῇ τούτων ἡ ἡδονή βλάβην εὐθὺς εἰργάσατο αἰσθήσει.
τὸ δ' ἀνὰ μέσον τοῦ σπέρματός σου καὶ τοῦ σπέρματος αὐτῆς εἴρηται πάλιν φυσικῶς· σπέρμα γὰρ πᾶν ἐστι γενέσεως ἀρχή· ἀρχὴ δὲ ἡδονῆς μὲν οὐ τὸ πάθος ἀλλ' ἄλογος ὁρμή αἰσθήσεως δὲ ὁ νοῦς· ἀπὸ γὰρ τούτου καθάπερ τινὸς πηγῆς αἱ αἰσθητικαὶ τείνονται δυνάμεις μάλιστα κατὰ τὸν ἱερώτατον Μωυσῆν ὃς ἐκ τοῦ Ἀδὰμ πεπλάσθαι φησὶ τὴν γυναῖκα τὴν αἴσθησιν ἐκ τοῦ νοῦ.
ὅπερ οὖν ἡδονὴ πρὸς αἴσθησιν τοῦτο πάθος πρὸς νοῦν ὥστ' ἐπειδὴ ἐκεῖνα ἐχθρά καὶ ταῦτ' ἂν εἴη πολέμια.
καὶ περιφανής ἐστιν ὁ τῶνδε πόλεμος· κατὰ γοῦν τὰς ἐπικρατείας τοῦ νοῦ ὅτε τοῖς νοητοῖς καὶ ἀσωμάτοις παραβάλλει φυγαδεύεται τὸ πάθος· καὶ ἔμπαλιν ὅταν τοῦτο νικήσῃ νίκην κακήν εἴκει ὁ νοῦς κωλυόμενος προσέχειν ἑαυτῷ καὶ τοῖς ἑαυτοῦ πᾶσιν ἔργοις.
φησὶ γοῦν ἐν ἑτέροις ὅτι ὅταν μὲν ἐπῆρε τὰς χεῖρας Μωυσῆς κατίσχυεν Ἰσραήλ ὅταν δὲ καθῆκε κατίσχυεν Ἀμαλήκ  τοῦτο παριστὰς ὅτι ὁ νοῦς ἐπειδὰν μὲν ἐξάρῃ αὑτὸν ἀπὸ τῶν θνητῶν καὶ μετεωρισθῇ ῥώννυται τὸ ὁρῶν τὸν θεόν ὅπερ ἐστὶν Ἰσραήλ ἐπειδὰν δὲ καθῇ τοὺς ἰδίους τόνους καὶ ἐξασθενήσῃ αὐτίκα τὸ πάθος ἰσχύσει ὁ Ἀμαλήκ ὃς ἑρμηνεύεται λαὸς ἐκλείχων· ὄντως γὰρ διεσθίει τὴν ὅλην ψυχὴν καὶ ἐκλιχμᾶται μηδὲν ἐν αὐτῇ σπέρμα ἢ ζώπυρον ἀρετῆς ὑπολείπων.
παρὸ καὶ λέγεται ἀρχὴ ἐθνῶν Ἀμαλήκ  ὅτι τῶν μιγάδων καὶ συγκλύδων καὶ πεφυρμένων ἀβουλεὶ τὸ πάθος ἄρχει καὶ κυριεύει.
διὰ τούτου πᾶς ὁ ψυχῆς ἀναρριπίζεται πόλεμος· αἷς γοῦν χαρίζεται διανοίαις ὁ θεὸς εἰρήνην ταύταις ὁμολογεῖ ἀπαλείψειν τὸ μνημόσυνον Ἀμαλὴκ ἐκ τῆς ὑπ' οὐρανόν.
Τὸ δὲ αὐτός σου τηρήσει κεφαλήν καὶ σὺ τηρήσεις αὐτοῦ πτέρναν  τῇ μὲν φωνῇ βαρβαρισμός ἐστι τῷ δὲ σημαινομένῳ κατόρθωμα· τῷ γὰρ ὄφει λέγεται περὶ τῆς γυναικός ἡ δὲ γυνὴ αὐτὸς οὐκ ἔστιν ἀλλ' αὐτή.
ὀρθῶς οὖν τῇ ἡδονῇ λέγεται ὅτι ὁ νοῦς σου τηρήσει τὸ κεφάλαιον καὶ ἡγεμονικὸν δόγμα καὶ σὺ τηρήσεις αὐτοῦ τοῦ νοῦ τὰς ἐπιβάσεις καὶ ἐφιδρύσεις τῶν ἀρεσκόντων αἷς αἱ πτέρναι κατὰ λόγον εἰκάσθησαν.
τὸ δὲ τηρήσει δύο δηλοῖ· ἓν μὲν τὸ οἷον διαφυλάξει καὶ διασώσει ἕτερον δὲ τὸ ἴσον τῷ ἐπιτηρήσει πρὸς ἀναίρεσιν.
ἀνάγκη δὲ τὸν νοῦν ἢ φαῦλον ἢ σπουδαῖον εἶναι· ὁ μὲν οὖν ἄφρων φύλαξ καὶ ταμίας ἂν γένοιτο τῆς ἡδονῆς χαίρει γὰρ αὐτῇ ὁ δὲ σπουδαῖος ἐχθρός καραδοκῶν ὅτε ἐπιθέμενος ἰσχύσει καθελεῖν αὐτὴν εἰσάπαν.
καὶ μὴν ἔμπαλιν ἡ ἡδονὴ τοῦ μὲν ἄφρονος διατηρεῖ τὴν ἐπίβασιν τοῦ δὲ σοφοῦ λύειν καὶ ἀναιρεῖν ἐπιχειρεῖ τὴν ἔνστασιν ἡγουμένη τὸν μὲν κατάλυσιν αὐτῆς μελετᾶν τὸν δ' ἄφρονα δι' ὧν μάλιστα σωθήσεται.
ἀλλ' ὅμως πτερνίζειν δοκοῦσα καὶ ἀπατᾶν τὸν ἀστεῖον αὐτὴ πτερνισθήσεται πρὸς τοῦ πάλην ἠσκηκότος Ἰακώβ πάλην δ' οὐ τὴν σώματος ἀλλ' ἣν παλαίει ψυχὴ πρὸς τοὺς ἀνταγωνιστὰς τρόπους αὐτῆς πάθεσι καὶ κακίαις μαχομένη· καὶ οὐ πρότερον ἀνήσει πτέρναν τοῦ ἀνταγωνιστοῦ πάθους πρὶν ἀπειπεῖν αὐτὸ καὶ ὁμολογῆσαι ὅτι ἐπτέρνισται καὶ νενίκηται δίς ἔν τε τοῖς πρωτοτοκίοις καὶ ἐν τῷ εὐλογιστεῖν.
δικαίως γάρ φησιν ἐκλήθη τὸ ὄνομα αὐτοῦ Ἰακώβ ἐπτέρνικέ με γὰρ ἤδη δεύτερον· τότε τὰ πρωτοτόκιά μου εἴληφε καὶ νῦν εἴληφε τὴν εὐλογίαν μου.
πρεσβύτερα δὲ ὁ μὲν φαῦλος ἡγεῖται τὰ σώματος ὁ δ' ἀστεῖος τὰ ψυχῆς ἃ καὶ πρὸς ἀλήθειάν ἐστιν οὐ χρόνῳ ἀλλὰ δυνάμει καὶ ἀξιώματι πρεσβύτερα καὶ πρῶτα ὄντως ὡς καὶ ἄρχων ἐν πόλει· ἡγεμονὶς δὲ τοῦ συγκρίματος ἡ ψυχή.
εἴληφεν οὖν τὰ πρῶτα ὁ πρῶτος κατ' ἀρετήν ἃ καὶ ἐπέβαλεν αὐτῷ· εἴληφε γὰρ καὶ τὸ εὐλογιστεῖν σὺν εὐχαῖς τελείαις.
μάταιος δὲ καὶ οἰησίσοφος ὁ λέγων τὰς ἐμὰς εὐλογίας καὶ τὰ ἐμὰ πρωτοτόκια εἴληφεν· οὐ γὰρ τὰ σά ὦ οὗτος λαμβάνει ἀλλὰ τοῖς σοῖς τὰ ἐναντία· τὰ μὲν γὰρ σὰ δουλείας τὰ δ' ἐκείνου δεσποτείας ἠξίωται· καὶ εἰ ἀγαπήσεις δοῦλος γενέσθαι τοῦ σοφοῦ νουθεσίας καὶ σωφρονισμοῦ κοινωνήσεις ἀμαθίαν καὶ ἀπαιδευσίαν κῆρας ψυχῆς ἀποβαλών· εὐχόμενος γὰρ ὁ πατήρ σοί φησιν ὅτι τῷ ἀδελφῷ σου δουλεύσεις · ἀλλ' οὐχὶ νῦνοὐ γὰρ ἀνέξεταί σε ἀφηνιάζοντα ἀλλ' ὅταν ἐκλύσῃς τὸν ζυγὸν ἀπὸ τοῦ τραχήλου σου  τὸ αὔχημα καὶ φρύαγμα ἀποβαλὼν ὃ ἐκτήσω ὑποζεύξας  σεαυτὸν ὀχήματι παθῶν ἡνιοχούσης ἀφροσύνης.
νυνὶ μὲν δοῦλος εἶ χαλεπῶν καὶ ἀφορήτων τῶν ἐν σαυτῷ δεσποτῶν οἷς νόμος ἐστὶ μηδένα ἐλεύθερον ποιεῖν· ἐὰν δὲ τούτους δρασμῷ χρησάμενος καταλίπῃς ὑποδέξεταί σε φιλόδουλος δεσπότης ἐπ' ἐλπίσι χρησταῖς ἐλευθερίας καὶ οὐκ ἐκδώσει ἔτι τοῖς προτέροις δεσπόταις μαθὼν παρὰ Μωυσέως δίδαγμα καὶ δόγμα ἀναγκαῖον μὴ παραδιδόναι παῖδα τῷ κυρίῳ ὃς προστέθειται αὐτῷ παρὰ τοῦ κυρίου· μετὰ γὰρ αὐτοῦ κατοικήσει ἐν παντὶ τόπῳ ᾧ ἐὰν ἀρέσκῃ αὐτῷ.
ἀλλ' ἕως οὐκ ἀποδέδρακας ἔτι δ' ἐγκεχαλίνωσαι ταῖς ἐκείνων τῶν δεσποτῶν ἡνίαις ἀνάξιος εἶ δουλεύειν σοφῷ· τεκμήριον μέγιστον ἤθους ἀνελευθέρου καὶ δουλοπρεποῦς παρέχεις ὅταν λέγῃς τὰ ἐμὰ πρωτοτόκια καὶ τὰς ἐμὰς εὐλογίας · εἰς ἄμετρον γὰρ ἀμαθίαν κεχωρηκότων αἵδε αἱ φωναί ἐπειδὴ μόνῳ ἁρμόττει θεῷ λέγειν τὸ ἐμόν αὐτοῦ γὰρ ὄντως κτήματα μόνου τὰ πάντα.
διὸ καὶ μαρτυρήσει ὅταν φῇ τὰ δῶρά μου δόματά μου καρπώματά μου διατηρήσεις  ὅτι δῶρα δομάτων διαφέρει· τὰ μὲν γὰρ ἔμφασιν μεγέθους τελείων ἀγαθῶν δηλοῖ ἃ τοῖς τελείοις χαρίζεται ὁ θεός τὰ δ' εἰς βραχύτατον ἔσταλται ὧν μετέχουσιν οἱ εὐφυεῖς ἀσκηταὶ οἱ προκόπτοντες.
οὗ χάριν καὶ Ἀβραὰμ ἀκολουθῶν τῷ θεοῦ θελήματι τὰ μὲν ὑπάρχοντα ἅπερ ἦν αὐτῷ ἐκ θεοῦ κατέχει ἀποπέμπεται δὲ τὴν ἵππον τοῦ βασιλέως Σοδόμων.
ὅστις δὲ τολμᾷ λέγειν ἑαυτοῦ τι εἶναι δοῦλος τὸν πάντα αἰῶνα γεγράψεται ὥσπερ ὁ λέγων ἠγάπηκα τὸν κύριόν μου καὶ τὴν γυναῖκά μου καὶ τὰ παιδία μου· οὐκ ἀποτρέχω ἐλεύθερος.
εὖ γε τὸ ἑαυτῷ ὁμολογῆσαι δουλείαν· πῶς γὰρ ὁ λέγων οὐ δοῦλος Ἐμὸς ὁ κύριος νοῦς ἐστι κύριος ἑαυτοῦ καὶ αὐτοκράτωρ· ἐμὴ καὶ ἡ αἴσθησις αὔταρκες τῶν σωμάτων κριτήριον· ἐμὰ καὶ τὰ τούτων ἔκγονα τοῦ μὲν νοῦ τὰ νοητά τῆς δ' αἰσθήσεως τὰ αἰσθητά· ἐπ' ἐμοὶ γὰρ τὸ νοεῖν τὸ αἰσθάνεσθαι.
ἀλλὰ μὴ μόνον ἑαυτοῦ καταμαρτυρείτω ἀλλὰ καὶ ὑπὸ τοῦ θεοῦ καταδικασθεὶς αἰωνίαν καὶ βεβαιοτάτην ὑπομενέτω δουλείαν κελεύοντος τό τε οὖς τρυπᾶσθαι ἵνα μὴ παραδέξηται λόγους ἀρετῆς καὶ δουλεύειν τὸν αἰῶνα τῷ νῷ καὶ τῇ αἰσθήσει κακοῖς καὶ ἀνηλεέσι δεσπόταις.
Καὶ τῇ γυναικὶ εἶπε Πληθύνων πληθυνῶ τὰς λύπας σου καὶ τὸν στεναγμόν σου.
τῆς γυναικός ἥτις αἴσθησις ἦν ἴδιόν ἐστιν ἀλγηδὼν πάθος  ἣ λύπη καλεῖται· περὶ ὃ γὰρ γίνεται τὸ ἥδεσθαι περὶ τοῦτο καὶ τὸ ἀλγεῖν· ἡδόμεθα δὲ διὰ τῶν αἰσθήσεων ὥστε ἐξ ἀνάγκης καὶ ἀλγοῦμεν δι' αὐτῶν.
ἀλλ' ὁ μὲν σπουδαῖος καὶ κεκαθαρμένος νοῦς ἐλάχιστα ἀλγεῖ ἥκιστα γὰρ ἐπιτίθενται αὐτῷ αἱ αἰσθήσεις· τῷ δ' ἄφρονι περιττεύει τὸ πάθος οὐδὲν ἔχοντι ἀλεξιφάρμακον ἐν τῇ ψυχῇ ᾧ τὰς ἀπὸ τῶν αἰσθήσεων καὶ αἰσθητῶν κῆρας ἀμυνεῖται.
ὥσπερ γὰρ ἑτέρως τύπτεται ὁ ἀθλητὴς καὶ ὁ δοῦλος ὁ μὲν καθ' ὑπόπτωσιν ἐνδιδοὺς πρὸς τὰς αἰκίας καὶ ὑπείκων ὁ δ' ἀθλητὴς ἀντέχων καὶ ἀντιστατῶν καὶ τὰς ἐπιφερομένας πληγὰς ἀποσειόμενος καὶ κείρεις ἑτέρως μὲν ἄνθρωπον ἑτέρως δὲ τὸ κῴδιοντὸ μὲν γὰρ ἐν τῷ πάσχειν μόνον ἐξετάζεται ὁ δ' ἄνθρωπος καὶ ἀντιδρᾷ καὶ ὥσπερ ἀντιπέπονθε σχηματίζων ἑαυτὸν πρὸς τὸ κείρεσθαι οὕτως ὁ μὲν ἀλόγιστος ἀνδραπόδων δίκην ἑτέρῳ ὑπείκει καὶ ὑποπίπτει ταῖς ἀλγηδόσιν ὡς ἀφορήτοις δεσποίναις ἀντιβλέψαι πρὸς αὐτὰς ἀδυνατῶν ἄρρενας καὶ ἐλευθέρους σπᾶν μὴ δυνάμενος λογισμούς παρὸ δὴ καὶ πλῆθος ἄπειρον διὰ τῶν αἰσθήσεων αὐτῷ τῶν ὀδυνηρῶν ἐπαντλεῖται ὁ δ' ἐπιστήμων ἀθλητοῦ τρόπον μετὰ δυνάμεως καὶ ῥώμης καρτερᾶς ἀντιβὰς πρὸς τὰ ἀλγεινὰ πάντα ἀντιπνεῖ ὡς μὴ τιτρώσκεσθαι πρὸς αὐτῶν ἀλλ' ἐξαδιαφορεῖν ἕκαστον καί μοι δοκεῖ νεανιευσάμενος ἂν ἐπιφωνῆσαι τὸ τραγικὸν πρὸς τὴν ἀλγηδόνα οὕτως· Πίμπρη κάταιθε σάρκας ἐμπλήσθητί μου πίνουσα κελαινὸν αἷμα· πρόσθε γὰρ κάτω γῆς εἶσιν ἄστρα γῆ δ' ἄνεις' ἐς αἰθέρα πρὶν ἐξ ἐμοῦ σοι θῶπ' ἀπαντῆσαι λόγον.
ὥσπερ δὲ τῇ αἰσθήσει τὰ ἀλγεινὰ πάντα παραυξήσας τέθεικεν ὁ θεός οὕτω τῇ σπουδαίᾳ ψυχῇ πλῆθος ἄφθονον ἀγαθῶν δεδώρηται.
φησὶ γοῦν ἐπὶ τοῦ τελείου Ἀβραὰμ τὸν τρόπον τοῦτον· κατ' ἐμαυτοῦ ὤμοσα λέγει κύριος· οὗ εἵνεκα ἐποίησας τὸ ῥῆμα τοῦτο καὶ οὐκ ἐφείσω τοῦ υἱοῦ σου τοῦ ἀγαπητοῦ δι' ἐμέ ἦ μὴν εὐλογῶν εὐλογήσω σε καὶ πληθύνων πληθυνῶ τὸ σπέρμα σου ὡς τοὺς ἀστέρας τοῦ οὐρανοῦ καὶ ὡς τὴν ἄμμον τὴν παρὰ τὸ χεῖλος τῆς θαλάσσης.
εὖ καὶ τὸ ὅρκῳ βεβαιῶσαι τὴν ὑπόσχεσιν καὶ ὅρκῳ θεοπρεπεῖ· ὁρᾷς γὰρ ὅτι οὐ καθ' ἑτέρου ὀμνύει θεός οὐδὲν γὰρ αὐτοῦ κρεῖττον ἀλλὰ καθ' ἑαυτοῦ ὅς ἐστι πάντων ἄριστος.
ἔφασαν δέ τινες ὡς ἀνοίκειον ἦν ὀμνύναι· ὁ ὅρκος γὰρ πίστεως ἕνεκα παραλαμβάνεται  πιστὸς δὲ μόνος ὁ θεὸς καὶ εἴ τις θεῷ φίλος καθάπερ Μωυσῆς λέγεται πιστὸς ἐν παντὶ τῷ οἴκῳ γεγενῆσθαι.
ἄλλως τε καὶ οἱ λόγοι τοῦ θεοῦ εἰσιν ὅρκοι καὶ νόμοι τοῦ θεοῦ καὶ θεσμοὶ ἱεροπρεπέστατοι· τεκμήριον δὲ τῆς ἰσχυρότητος αὐτοῦ ὃ ἂν εἴπῃ γίνεται ὅπερ ἦν οἰκειότατον ὅρκῳ· ὥστ' ἀκόλουθον ἂν εἴη λέγειν ὅτι πάντες οἱ τοῦ θεοῦ λόγοι εἰσὶν ὅρκοι βεβαιούμενοι ἔργων ἀποτελέσμασι.
φασί γε μὴν ὅρκον εἶναι μαρτυρίαν θεοῦ περὶ πράγματος ἀμφισβητουμένου· εἰ δὴ ὄμνυσιν ὁ θεός ἑαυτῷ μαρτυρεῖ ὅπερ ἐστὶν ἄτοπον ἕτερον γὰρ δεῖ εἶναι τὸν ποιούμενον τὴν μαρτυρίαν καὶ τὸν ὑπὲρ οὗ γίνεται.
ἄλλως τε ἂν τὸ κατ' ἐμαυτοῦ ὤμοσα ὃν χρὴ τρόπον ἐκδεξώμεθα παυσόμεθα τῆς ἄγαν σοφιστείας.
βεβαιωτὴς οὖν ἰσχυρότατος ἑαυτοῦ τὸ πρῶτον ἔπειτα καὶ τῶν ἔργων αὑτοῦ μόνος ὁ θεός ὥστ' εἰκότως ὤμνυε καθ' ἑαυτοῦ πιστούμενος ἑαυτόν ὃ μὴ δυνατὸν ἦν ἄλλῳ.
διὸ καὶ ἀσεβεῖς ἂν νομισθεῖεν οἱ φάσκοντες ὀμνύναι κατὰ θεοῦ· εἰκότως γὰρ οὐδεὶς ὄμνυσι κατ' αὐτοῦ ὅτι γε οὐ περὶ τῆς φύσεως αὐτοῦ διαγνῶναι δύναται ἀλλ' ἀγαπητόν ἐὰν κατὰ τοῦ ὀνόματος αὐτοῦ δυνηθῶμεν ὅπερ ἦν τοῦ ἑρμηνέως λόγου· οὗτος γὰρ ἡμῶν τῶν ἀτελῶν ἂν εἴη θεός τῶν δὲ σοφῶν καὶ τελείων ὁ πρῶτος.
καὶ Μωυσῆς μέντοι τὴν ὑπερβολὴν θαυμάσας τοῦ ἀγενήτου φησίν· καὶ τῷ ὀνόματι αὐτοῦ ὀμῇ  οὐχὶ αὐτῷ· ἱκανὸν γὰρ τῷ γενητῷ πιστοῦσθαι καὶ μαρτυρεῖσθαι λόγῳ θείῳ· ὁ δὲ θεὸς αὑτοῦ πίστις ἔστω καὶ μαρτυρία  βεβαιοτάτη.
τὸ δὲ οὗ εἵνεκα ἐποίησας τὸ ῥῆμα τοῦτο  σύμβολόν ἐστιν εὐσεβείας· τὸ γὰρ ἕνεκα θεοῦ μόνου πάντα πράττειν εὐσεβές.
παρὸ καὶ ἀφειδοῦμεν τοῦ ἀγαπητοῦ τέκνου τῆς ἀρετῆς τοῦ εὐδαιμονῆσαι παραχωροῦντες αὐτὸ τῷ δημιουργῷ ἄξιον τὸ γέννημα κρίνοντες κτῆμα θεοῦ νομίζεσθαι ἀλλὰ μὴ γενητοῦ τινος.
εὖ δὲ τὸ φάναι εὐλογῶν εὐλογήσω · πολλὰ γὰρ εὐλόγιστα δρῶσί τινες ἀλλ' οὐκ ἐπ' εὐλογίαις ἐπεὶ καὶ ὁ φαῦλος ἔνια δρᾷ τῶν καθηκόντων οὐκ ἀφ' ἕξεως καθηκούσης καὶ ὁ μεθύων μέντοι καὶ μεμηνὼς ἔστιν ὅτε νηφάλια φθέγγεταί τε καὶ ποιεῖ ἀλλ' οὐκ ἀπὸ νηφούσης διανοίας καὶ οἱ ἔτι κομιδῇ νήπιοι παῖδες οὐκ ἀπὸ λογικῆς ἕξεωςοὔπω γὰρ αὐτοὺς ἡ φύσις λογικοὺς πεπαίδευκε πολλὰ πράττουσι καὶ λέγουσιν ὧν οἱ λογικοί.
βούλεται δὲ ὁ νομοθέτης τὸν σοφὸν μὴ σχετικῶς καὶ εὐαλώτως καὶ ὡς ἂν ἐκ τύχης εὐλόγιστον δοκεῖν εἶναι ἀλλ' ἀπὸ ἕξεως καὶ διαθέσεως εὐλογίστου.
οὐκ ἐξήρκεσεν οὖν τῇ βαρυδαίμονι αἰσθήσει χρῆσθαι πλουσίως ταῖς λύπαις ἀλλὰ καὶ τῷ στεναγμῷ.
ἔστι δὲ στεναγμὸς σφοδρὰ καὶ ἐπιτεταμένη λύπη· πολλάκις γὰρ ἀλγοῦμεν οὐχὶ στένοντες· ὅταν δ' ἐπιστένωμεν ἀνιαρῶς καὶ πάνυ ὀμβρηρῶς χρώμεθα ταῖς λύπαις.
τὸ δὲ στένειν ἐστὶ διττόν· ἓν μὲν ὃ γίνεται περὶ τοὺς ἐπιθυμοῦντας καὶ ὀρεγομένους τῶν ἀδικιῶν καὶ μὴ τυγχάνοντας ὃ δὴ καὶ φαῦλόν ἐστιν· ἕτερον δὲ ὃ γίνεται περὶ τοὺς μετανοοῦντας καὶ ἀχθομένους ἐπὶ τῇ πάλαι τροπῇ καὶ λέγοντας Κακοδαίμονες ἡμεῖς ὅσον ἄρα χρόνον ἐλελήθειμεν νοσοῦντες ἀφροσύνης νόσον καὶ ἀνοίας καὶ ἀδικίας ἐπιτηδευμάτων.
τοῦτο δ' οὐ γίνεται ἐὰν μὴ τελευτήσῃ καὶ ἀποθάνῃ ἐκ τῆς ψυχῆς ὁ βασιλεὺς τῆς Αἰγύπτου ὁ ἄθεος καὶ φιλήδονος τρόπος· μετὰ γὰρ τὰς ἡμέρας τὰς πολλὰς ἐκείνας ἐτελεύτησεν ὁ βασιλεὺς τῆς Αἰγύπτου· εἶτ' εὐθὺς ἀποθανούσης κακίας στενάζει ὁ ὁρῶν τὸν θεὸν καὶ τὴν ἑαυτοῦ τροπήν κατεστέναξαν γὰρ οἱ υἱοὶ Ἰσραὴλ ἀπὸ τῶν σωματικῶν καὶ Αἰγυπτιακῶν ἔργων · ἐπεὶ ζῶν γε ὁ βασιλεὺς καὶ φιλήδονος τρόπος ἐν ἡμῖν γεγηθέναι τὴν ψυχὴν ἀναπείθει ἐφ' οἷς ἁμαρτάνει ὅταν δὲ τελευτήσῃ στένει.
διὸ καὶ ἐκβοᾷ πρὸς τὸν δεσπότην ἱκετεύουσα μηκέτι τραπῆναι μηδὲ ἀτελῆ τὴν τελείωσιν λαβεῖν· πολλαῖς γὰρ ψυχαῖς μετανοίᾳ χρῆσθαι βουληθείσαις οὐκ ἐπέτρεψεν ὁ θεός ἀλλ' ὥσπερ ὑπὸ παλιρροίας εἰς τοὔμπαλιν ἀνεχώρησαν τρόπον τινὰ τῆς Λὼτ  γυναικὸς  τῆς λιθουμένης διὰ τὸ Σοδόμων ἐρᾶν καὶ εἰς τὰς κατεστραμμένας ὑπὸ τοῦ θεοῦ φύσεις ἀνατρέχειν.
ἀλλὰ νυνί γέ φησιν ὅτι ἀνέβη ἡ βοὴ αὐτῶν πρὸς τὸν θεόν  μαρτυρῶν τῇ τοῦ ὄντος χάριτι· εἰ γὰρ μὴ δυνατῶς πρὸς ἑαυτὸν ἐκάλεσε τὸν ἱκέτην λόγον οὐκ ἂν ἀνέβη τουτέστιν οὐκ ἂν ἀνεβιβάσθη καὶ ηὐξήθη καὶ μετεωρεῖν ἤρξατο φυγὼν τὴν ταπεινότητα τῶν γηίνων.
διὸ καὶ ἐν τοῖς ἑξῆς φησιν· ἰδοὺ κραυγὴ τῶν υἱῶν Ἰσραὴλ ἥκει πρὸς μέ.
πάνυ καλῶς τὸ φθάσαι μέχρι θεοῦ τὴν ἱκεσίαν· οὐκ ἂν δὲ ἔφθασεν εἰ μὴ ὁ καλῶν χρηστὸς ἦν.
ἐνίαις δὲ ψυχαῖς προαπαντᾷ· ἥξω πρὸς σὲ καὶ εὐλογήσω σε.
ὁρᾷς ὅση τοῦ αἰτίου ἡ χάρις φθάνοντος τὴν ἡμετέραν μέλλησιν καὶ προαπαντῶντος εἰς εὐεργεσίαν παντελῆ τῆς ψυχῆς.
καὶ χρησμός ἐστι δογματικὸς τὸ λεγόμενον· ἐὰν γὰρ ἔλθῃ εἰς τὴν διάνοιαν ἔννοια θεοῦ εὐθὺς εὐλογιστεῖ τε καὶ πάσας τὰς νόσους αὐτῆς ἰᾶται.
ἡ δέ γε αἴσθησις αἰεὶ λυπεῖται καὶ στένει καὶ τίκτει μετ' ὀδύνης καὶ ἀλγηδόνων ἀνηκέστων τὸ αἰσθάνεσθαι ὡς καὶ αὐτός φησιν· ἐν λύπαις τέξῃ τέκνα · τίκτει δὲ ἡ μὲν ὅρασις τὸ ὁρᾶν ἡ δὲ ἀκοὴ τὸ ἀκούειν ἡ δὲ γεῦσις τὸ γεύεσθαι καὶ συνόλως ἡ αἴσθησις τὸ αἰσθάνεσθαι· ἀλλ' οὐκ ἄνευ χαλεπῆς ἀνίας τῷ ἄφρονι ἕκαστον τούτων ποιεῖται ἐπιλύπως γὰρ οὗτος καὶ ὁρᾷ καὶ ἀκούει καὶ γεύεται καὶ ὀσφραίνεται καὶ κοινῶς αἰσθάνεται.
ἔμπαλιν δὲ τὴν ἀρετὴν εὑρήσεις μετὰ χαρᾶς ὑπερβαλλούσης καὶ κυοφοροῦσαν καὶ τὸν σπουδαῖον σὺν γέλωτι καὶ εὐθυμίᾳ γεννῶντα καὶ τὸ γέννημα ἀμφοῖν αὐτὸ γέλωτ' ὄν.
καὶ τὸ γέννημα δ' ἐστὶ γέλως καὶ χαρά· τοῦτο γὰρ καὶ Ἰσαὰκ ἑρμηνεύεται.
λυπείσθω τοιγαροῦν αἴσθησις ἀρετὴ δ' αἰεὶ χαιρέτω· καὶ γὰρ γεννηθέντος τοῦ εὐδαιμονεῖν φησι σεμνυνομένη· γέλωτα ἐποίησέ μοι ὁ κύριος· ὃς γὰρ ἂν ἀκούσῃ συγχαρεῖταί μοι.
ἀναπετάσαντες οὖν ὦτα ὦ μύσται παραδέξασθε τελετὰς ἱερωτάτας· ὁ γέλως ἐστὶν ἡ χαρά τὸ δὲ ἐποίησεν ἴσον τῷ ἐγέννησεν ὥστ' εἶναι τὸ λεγόμενον τοιοῦτον· Ἰσαὰκ ἐγέννησεν ὁ κύριος· αὐτὸς γὰρ πατήρ ἐστι τῆς τελείας φύσεως σπείρων ἐν ταῖς ψυχαῖς καὶ γεννῶν τὸ εὐδαιμονεῖν.
Καὶ πρὸς τὸν ἄνδρα σου φησίν ἡ ἀποστροφή σου.
δύο αἰσθήσεως ἄνδρες εἰσίν ὁ μὲν νόμιμος ὁ δὲ φθορεύς· ἀνδρὸς μὲν γὰρ φθορέως τρόπον τὸ μὲν ὁρατὸν κινεῖ τὴν ὅρασιν ἡ δὲ φωνὴ τὴν ἀκοήν ὁ δὲ χυλὸς τὴν γεῦσιν καὶ τῶν ἄλλων ἕκαστον· ταῦτα δ' ἀποστρέφει καὶ καλεῖ τὴν ἄλογον αἴσθησιν πρὸς ἑαυτὰ καὶ κατακρατεῖ καὶ κυριεύει· τό τε γὰρ κάλλος τὴν ὅρασιν ἐδουλώσατο ὅ τε ἡδὺς χυλὸς τὴν γεῦσιν καὶ τῶν ἄλλων ἕκαστον αἰσθητῶν τὴν κατ' αὐτὸ αἴσθησιν· ἴδε γέ τοι τὸν λίχνον ὡς δουλεύει ταῖς παρασκευαῖς τῶν ὅσα ὀψαρτυταὶ καὶ σιτοπόνοι τεχνιτεύουσι καὶ τὸν σεσοβημένον περὶ μέλος πῶς ἐπικρατεῖται ὑπὸ κιθάρας ἢ αὐλοῦ ἢ καὶ ᾄδειν ἐπισταμένου.
τῇ δέ γε πρὸς τὸν νόμιμον ἄνδρα τὸν νοῦν ἀποστραφείσῃ μεγίστη ἐστὶν ὠφέλεια αἰσθήσει.
Ἴδωμεν οὖν ἑξῆς τίνα καὶ περὶ αὐτοῦ τοῦ νοῦ διεξέρχεται παρὰ τὸν ὀρθὸν λόγον κινουμένου.
τῷ δὲ Ἀδὰμ εἶπεν ὁ θεός Ὅτι ἤκουσας τῆς φωνῆς τῆς γυναικός σου καὶ ἔφαγες ἀπὸ τοῦ ξύλου οὗ ἐνετειλάμην σοι μὴ φαγεῖν ἀπ' αὐτοῦ ἔφαγες ἐπικατάρατος ἡ γῆ ἐν τοῖς ἔργοις σου.
ἀλυσιτελέστατόν ἐστιν ἀκούειν αἰσθήσεως νοῦν ἀλλὰ μὴ αἴσθησιν νοῦ· ἀεὶ γὰρ τὸ κρεῖττον ἄρχειν τὸ δὲ χεῖρον ἄρχεσθαι δεῖ· νοῦς δὲ κρεῖττον αἰσθήσεως.
ὥσπερ οὖν ἄρχοντος μὲν ἡνιόχου καὶ ταῖς ἡνίαις τὰ ζῷα ἄγοντος ᾗ βούλεται ἄγεται τὸ ἅρμα ἀφηνιασάντων δὲ ἐκείνων καὶ κρατησάντων ὅ τε ἡνίοχος κατεσύρη πολλάκις τά τε ζῷα ἔστιν ὅτε τῇ ῥύμῃ τῆς φορᾶς εἰς βόθρον κατηνέχθη πλημμελῶς τε πάντα φέρεται καὶ ναῦς εὐθυδρομεῖ μέν ἡνίκα τῶν οἰάκων λαβόμενος ὁ κυβερνήτης ἀκολούθως πηδαλιουχεῖ περιτρέπεται δ' ὅτε πνεύματος ἐναντίου περιπνεύσαντος τῇ θαλάττῃ ὁ κλύδων ἐνῴκησεν οὕτως ἐπειδὰν μὲν ὁ τῆς ψυχῆς ἡνίοχος ἢ κυβερνήτης  ὁ νοῦς ἄρχῃ τοῦ ζῴου ὅλου καθάπερ ἡγεμὼν πόλεως εὐθύνεται ὁ βίος ὅταν δὲ ἡ ἄλογος αἴσθησις φέρηται τὰ πρωτεῖα σύγχυσις καταλαμβάνει δεινή οἷα δούλων δεσπόταις ἐπιτεθειμένων· τότε γάρ εἰ δεῖ τἀληθὲς εἰπεῖν ἐμπίπραται φλεγόμενος ὁ νοῦς τῶν αἰσθήσεων τὴν φλόγα ἐγειρουσῶν τὰ αἰσθητὰ ὑποβεβλημένων.
καὶ Μωυσῆς μέντοι δηλοῖ περὶ τῆς τοιαύτης ἐμπρήσεως ἣ γίνεται διὰ τῶν αἰσθήσεων τοῦ νοῦ ὅταν λέγῃ· καὶ αἱ γυναῖκες ἔτι προσεξέκαυσαν πῦρ ἐν Μωάβἑρμηνεύεται γὰρ ἐκ πατρός ὅ τε πατὴρ ἡμῶν ὁ νοῦς ἐστι· τότε γάρ φησιν ἐροῦσιν οἱ αἰνιγματισταί Ἔλθετε εἰς Ἐσεβών ἵνα οἰκοδομηθῇ καὶ κατασκευασθῇ πόλις Σηών.
ὅτι πῦρ ἐξῆλθεν ἐξ Ἐσεβών φλὸξ ἐκ πόλεως Σηών καὶ κατέφαγεν ἕως Μωὰβ καὶ κατέπιε στήλας Ἀρνών.
οὐαί σοι Μωάβ· ἀπώλου λαὸς Χαμώς.
ἀπεδόθησαν οἱ υἱοὶ αὐτῶν σῴζεσθαι καὶ αἱ θυγατέρες αὐτῶν αἰχμάλωτοι τῷ βασιλεῖ Ἀμορραίων Σηών καὶ τὸ σπέρμα αὐτῶν ἀπολεῖται Ἐσεβὼν ἕως Δεβών καὶ αἱ γυναῖκες ἔτι προσεξέκαυσαν πῦρ ἐπὶ Μωάβ.
Ἐσεβὼν ἑρμηνεύεται λογισμοί· οὗτοι δ' εἰσὶν αἰνίγματα ἀσαφείας γέμοντα.
ἴδε λογισμὸν ἰατροῦ· κενώσω τὸν κάμνοντα θρέψω φαρμάκοις ἰάσομαι καὶ διαίτῃ τεμῶ καύσω· ἀλλὰ πολλάκις ἡ φύσις καὶ ἄνευ τούτων ἰάσατο καὶ μετὰ τούτων ἀπώλεσεν ὡς τοὺς ἰατροῦ πάντας ἐπιλογισμοὺς ἐνύπνια εὑρεθῆναι ἀσαφείας καὶ αἰνιγμάτων πλήρη.
πάλιν ὁ γεωπόνος φησί· σπέρματα βαλοῦμαι φυτεύσω αὐξήσει τὰ φυτά καρποὺς ταῦτα οἴσει οἳ οὐ μόνον εἰς ἀπόλαυσιν ἔσονται χρήσιμοι τὴν ἀναγκαίαν ἀλλὰ καὶ πρὸς περιουσίαν ἀρκέσουσιν· εἶτ' ἐξαίφνης φλὸξ ἢ ζάλη ἢ ἐπομβρίαι συνεχεῖς διέφθειραν πάντα· ἔστι δ' ὅτε τὰ μὲν ἐτελεσιουργήθη ὁ δὲ ταῦτα λογισάμενος οὐκ ὤνατο ἀλλὰ προαπέθανε καὶ ἐπὶ τοῖς τῶν πονηθέντων καρποῖς μάτην ἀπόλαυσιν ἐμαντεύσατο.
ἄριστον οὖν τῷ θεῷ πεπιστευκέναι καὶ μὴ τοῖς ἀσαφέσι λογισμοῖς καὶ ταῖς ἀβεβαίοις εἰκασίαις· Ἀβραάμ γέ τοι ἐπίστευσε τῷ θεῷ καὶ δίκαιος ἐνομίσθη · καὶ Μωυσῆς ἄρχει μαρτυρούμενος ὅτι ἐστὶ πιστὸς ἐν ὅλῳ τῷ οἴκῳ.
ἐὰν δὲ ἀποπιστεύσωμεν τοῖς ἰδίοις λογισμοῖς κατασκευάσομεν καὶ οἰκοδομήσομεν τὴν πόλιν τοῦ διαφθείροντος τὴν ἀλήθειαν νοῦ· Σηὼν γὰρ ἑρμηνεύεται διαφθείρων.
παρὸ καὶ ἀναστάς παρ' ᾧ ἦν ἐνύπνια εὗρεν ὅτι αἱ κινήσεις  ἅπασαι καὶ αἱ διατάσεις τοῦ ἄφρονός εἰσιν ἐνύπνια ἀληθείας ἀμέτοχααὐτὸς γὰρ ὁ νοῦς ἐνύπνιον εὑρέθη ὅτι ἀληθὲς μέν ἐστι δόγμα τὸ πιστεύειν θεῷ ψεῦδος δὲ τὸ πιστεύειν τοῖς κενοῖς λογισμοῖς.
ἄλογος δὲ ὁρμὴ ἐξέρχεται καὶ φοιτᾷ ἀφ' ἑκατέρων τῶν τε λογισμῶν καὶ τοῦ νοῦ τοῦ διαφθείροντος τὴν ἀλήθειαν· διὸ καί φησιν ὅτι πῦρ ἐξῆλθεν ἐξ Ἐσεβών φλὸξ ἐκ πόλεως Σηών · οὕτως γὰρ ἄλογον τὸ πιστεύειν ἢ λογισμοῖς πιθανοῖς ἢ νῷ διαφθείροντι τὸ ἀληθές.
Ἀρνὼν δ' εἰσὶν αἱ στῆλαι ὅπερ ἑρμηνεύεται φῶς αὐτῶν ἐπεὶ τῶν πραγμάτων ἕκαστον ἐν λογισμῷ σαφηνίζεται.
ἄρχεται μὲν οὖν θρηνεῖν τὸν αὐθάδη καὶ φίλαυτον νοῦν οὕτως· οὐαί σοι Μωάβ ἀπώλου· εἰ γὰρ αἰνίγμασι προσέχεις τοῖς κατὰ τὴν τῶν εἰκότων ἐπιβολήν ἀπολώλεκας ἀλήθειαν.
λαὸς Χαμώς τουτέστιν ὁ λαός σου καὶ ἡ δύναμις εὕρηται πηρὸς καὶ τετυφλωμένος· Χαμὼς γὰρ ἑρμηνεύεται ὡς ψηλάφημα· ἴδιον δὲ τοῦ μὴ ὁρῶντος τὸ ἔργον τοῦτο.
τούτοις οἱ μὲν υἱοὶ οἱ κατὰ μέρος λογισμοὶ φυγάδες αἱ δὲ γνῶμαι θυγατέρων ἔχουσαι δύναμιν αἰχμάλωτοι τῷ βασιλεῖ τῶν Ἀμορραίων τουτέστι τῷ σοφιστῇ λαλούντων· οἱ γὰρ Ἀμορραῖοι ἑρμηνεύονται λαλοῦντες τοῦ γεγωνότος λόγου σύμβολον ὄντες· ὁ δὲ τούτων ἡγεμὼν ὁ σοφιστής ἐστι καὶ δεινὸς λόγων ἀνερευνᾶν τέχνας ὑφ' οὗ κατασοφίζονται οἱ τὸν ὅρον τῆς ἀληθείας ὑπερβαίνοντες.
Σηὼν οὖν ὁ διαφθείρων τὸν ὑγιῆ κανόνα τῆς ἀληθείας καὶ τὸ σπέρμα αὐτοῦ ἀπολεῖται καὶ Ἐσεβὼν τὰ αἰνίγματα τὰ σοφιστικὰ ἕως Δεβών ὃ καλεῖται δικασμός· πάνυ προσφυῶς· τὰ γὰρ εἰκότα καὶ πιθανὰ οὐκ ἔχει περὶ ἀληθείας ἐπιστήμην ἀλλὰ δίκην καὶ ἀμφισβήτησιν καὶ ἐριστικὴν ἅμιλλαν καὶ φιλονεικίαν καὶ πάντα τὰ τοιαῦτα.
ἀλλ' οὐκ ἐξήρκεσε τῷ νῷ τὰς ἰδίας καὶ νοητὰς ἔχειν κῆρας ἀλλ' ἔτι καὶ αἱ γυναῖκες προσεξέκαυσαν πῦρ αἱ αἰσθήσεις πυρκαϊὰν πολλὴν ἐπ' αὐτόν.
ἴδε μέντοι τὸ λεγόμενον οἷόν ἐστι.
πολλάκις νύκτωρ οὐδεμιᾷ τῶν αἰσθήσεων ἐνεργοῦντες ἀτόπους περὶ πολλῶν καὶ διαφερόντων λαμβάνομεν  ἐννοίας τῆς ψυχῆς ἀεικινήτου ὑπαρχούσης καὶ μυρίας τροπὰς ἐνδεχομένης.
ἦν οὖν ἱκανὰ πρὸς διαφθορὰν αὐτῇ ὅσα αὐτὴ ἐξ ἑαυτῆς ἐγέννησε.
νυνὶ δὲ καὶ ὁ τῶν αἰσθήσεων ὄχλος ἐπεισωδίασεν αὐτῇ κηρῶν ἀμήχανον πλῆθος τοῦτο μὲν ἐκ τῶν ὁρατῶν τοῦτο δὲ ἐκ τῶν φωνῶν εἶτα χυλῶν καὶ ἀτμῶν τῶν κατὰ τὴν ὀσμήν· καὶ σχεδὸν ἡ ἀπ' αὐτῶν φλὸξ χαλεπώτερον τὴν ψυχὴν διατίθησι τῆς ἐγγινομένης ὑπ' αὐτῆς τῆς ψυχῆς ἄνευ συμπαραλήψεως αἰσθητηρίων.
τούτων μία τῶν γυναικῶν ἐστιν ἡ Πεντεφρῆ τοῦ Φαραὼ ἀρχιμαγείρου · ὃς πῶς ἔχει γυναῖκα εὐνοῦχος ὤν ἐπισκεπτέον· τοῖς γὰρ τὰ ῥήματα τοῦ νόμου πραγματευομένοις πρὸ ἀλληγορίας ἀκολουθήσει τὸ δοκοῦν ἀπορεῖσθαι· ὁ γὰρ εὐνοῦχος καὶ ἀρχιμάγειρος ὄντως νοῦς μὴ ταῖς ἁπλαῖς μόνον ἀλλὰ καὶ ταῖς περιτταῖς χρώμενος ἡδοναῖς εὐνοῦχος κέκληται καὶ ἄγονος σοφίας ὢν εὐνοῦχος οὐκ ἄλλου τινὸς ἢ τοῦ σκεδαστοῦ τῶν καλῶν Φαραώ· ἐπεί τοι κατ' ἄλλον λόγον ἄριστον ἂν εἴη τὸ εὐνοῦχον γενέσθαι εἰ δυνήσεται ἡμῶν ἡ ψυχὴ κακίαν ἐκφυγοῦσα ἀπομαθεῖν τὸ πάθος.
διὸ καὶ Ἰωσὴφ ὁ ἐγκρατὴς τρόπος τῇ λεγούσῃ ἡδονῇ Κοιμήθητι μετ' ἐμοῦ  καὶ ἄνθρωπος ὢν ἀνθρωποπάθησον καὶ ἀπόλαυσον τῶν κατὰ τὸν βίον τερπνῶν ἐναντιοῦται φάσκων· ἁμαρτήσομαι εἰς τὸν θεὸν τὸν φιλάρετον εἰ γενοίμην φιλήδονος· πονηρὸν γὰρ τοῦτ' ἔργον.
καὶ νῦν μὲν ἀκροβολίζεται ἤδη δὲ καὶ καρτερῶς ἀπομάχεται ὅταν εἰσέλθῃ εἰς τὸν ἑαυτῆς οἶκον ἡ ψυχὴ καὶ ἀναδραμοῦσα ἐπὶ τοὺς ἑαυτῆς τόνους ἀποτάξηται τοῖς κατὰ τὸ σῶμα καὶ τὰ ἴδια ὡς ψυχῆς ἔργα ἐργάσηται· οὔτ' εἰς τὸν οἶκον Ἰωσὴφ οὔτε Πεντεφρῆ ἀλλ' εἰς τὴν οἰκίανκαὶ οὐ προστίθησι τὴν τίνος ἵνα σκεπτικῶς ἀλληγορῇςποιεῖν τὰ ἔργα αὐτοῦ.
ἡ μὲν οὖν οἰκία ἐστὶν ἡ ψυχή εἰς ἣν ἀνατρέχει καταλιπὼν τὰ ἐκτός ἵνα τὸ λεγόμενον ἐντὸς αὑτοῦ γένηται· τὰ δὲ τοῦ ἐγκρατοῦς ἔργα μήποτε θεοῦ βουλήματί ἐστι· καὶ γὰρ οὐδεὶς ἦν ἀλλότριος λογισμὸς τῶν εἰωθότων ἐν τῇ ψυχῇ κατοικεῖν εἴσω.
πλὴν οὐκ ἀφίσταται ζυγομαχοῦσα ἡ ἡδονή ἀλλὰ τῶν ἱματίων λαβομένη φησί Κοιμήθητι μετ' ἐμοῦ.
σκεπάσματα δὲ ὥσπερ σώματος τὰ ἐσθήματά ἐστιν οὕτως τοῦ ζῴου σιτία καὶ ποτά.
τί οὖν ὁ ἐγκρατής; εἰ μέλλω φησί δουλεύειν πάθει διὰ τὴν ποιητικὴν  ὕλην καὶ ἐξελεύσομαι ἀπὸ τοῦ πάθους ἔξω· καταλιπὼν γὰρ τὰ ἱμάτια ἐν ταῖς χερσὶν αὐτῆς ἔφυγε καὶ ἐξῆλθεν ἔξω.
ἀλλ' ὁ μὲν Ἰωσὴφνέος τε γάρ ἐστι καὶ τῷ Αἰγυπτίῳ σώματι οὐκ ἴσχυσεν ἀγωνίσασθαι καὶ νικῆσαι τὴν ἡδονήνκαὶ ἀποδιδράσκει.
Φινεὲς δὲ ὁ ἱερεὺς ὁ ζηλώσας τὸν ὑπὲρ θεοῦ ζῆλον οὐ φυγῇ τὴν ἰδίαν σωτηρίαν πεπόρισται ἀλλὰ τὸν σειρομάστην τουτέστι τὸν ζηλωτικὸν λόγον λαβὼν οὐκ ἀποστήσεται πρὶν ἢ ἐκκεντῆσαι τὴν Μαδιανῖτιν τὴν ἐκκεκριμένην θείου χοροῦ φύσιν διὰ τῆς μήτρας αὐτῆς  ἵνα μηδέποτε ἰσχύσῃ φυτὸν ἢ σπέρμα κακίας ἀνατεῖλαι· οὗ χάριν ἐκκοπείσης ἀφροσύνης ἆθλον καὶ κλῆρον ἡ ψυχὴ λαμβάνει διττόν εἰρήνην καὶ ἱερωσύνην  συγγενεῖς καὶ ἀδελφὰς ἀρετάς.
τοιαύτης μὲν οὖν γυναικὸς οὐκ ἀκουστέον αἰσθήσεως μοχθηρᾶς λέγω ἐπεὶ καὶ τὰς μαίας εὖ ἐποίει θεός  ὅτι τῶν προστάξεων τοῦ σκεδαστοῦ Φαραὼ ἠλόγουν τὰ ἄρρενα τῆς ψυχῆς ζῳογονοῦσαι ἃ ἐκεῖνος ἤθελε διαφθείρειν τῆς θηλείας ὕλης ἐραστὴς ὤν τὸ δ' αἴτιον ἀγνοῶν καὶ λέγων ὅτι οὐκ οἶδα αὐτόν.
ἑτέρᾳ δὲ πειστέον γυναικί οἵαν συμβέβηκε Σάρραν εἶναι τὴν ἄρχουσαν ἀρετήν· καὶ πείθεταί γε ὁ σοφὸς Ἀβραὰμ αὐτῇ παραινούσῃ ἃ δεῖ· πρότερον μὲν γάρ ὅτ' οὔπω τέλειος ἐγεγένητο ἀλλ' ἔτι πρὶν μετονομασθῆναι τὰ μετέωρα ἐφιλοσόφει ἐπισταμένη ὅτι οὐκ ἂν δύναιτο γεννᾶν ἐξ ἀρετῆς τελείας συμβουλεύει ἐκ τῆς παιδίσκης τουτέστι παιδείας τῆς ἐγκυκλίου παιδοποιεῖσθαι τῆς Ἄγαρ  ὃ λέγεται παροίκησις· ὁ γὰρ μελετῶν ἐν ἀρετῇ τελείᾳ κατοικεῖν πρὶν ἐγγραφῆναι τῇ πόλει αὐτῆς τοῖς ἐγκυκλίοις μαθήμασι παροικεῖ ἵνα διὰ τούτων πρὸς τελείαν ἀρετὴν ἀφέτως ὁρμήσῃ· ἔπειτα ὅταν ἴδῃ τετελειωμένον αὐτὸν καὶ ἤδη δυνάμενον σπείρειν  κἂν ἐκεῖνος εὐχάριστος ὢν πρὸς τὰ παιδεύματα δι' ὧν ἀρετῇ συνεστάθη χαλεπὸν ἡγῆται παραιτήσασθαι αὐτά χρησμῷ πραϋνθήσεται θεοῦ τῷ κελεύοντι· πάντα ὅσα ἂν εἴπῃ Σάρρα ἄκουε τῆς φωνῆς αὐτῆς.
νόμος ἡμῶν ἔστω  ἑκάστῳ τὸ δοκοῦν ἀρετῇ· εἰ γὰρ πάντων ὅσα παραινεῖ ἡ ἀρετὴ βουλόμεθα ἀκούειν εὐδαιμονήσομεν.
Τὸ δὲ καὶ ἔφαγες ἀπὸ τοῦ ξύλου οὗ ἐνετειλάμην σοι τούτου μόνου μὴ φαγεῖν ἴσον ἐστὶ τῷ συγκατέθου κακίᾳ ἣν χρή σε ἀνὰ κράτος ἀπείργειν· διὰ τοῦτο ἐπικατάρατος οὐχὶ σύ ἀλλ' ἡ γῆ ἐν τοῖς ἔργοις σου.
ὁ Ἀδὰμ δὲ ὁ μέσος ἐστὶ νοῦς ὃς τοτὲ μὲν ἀμείνων τοτὲ δὲ χείρων ἐξετάζεται· ᾗ γὰρ νοῦς ἐστιν οὔτε φαῦλος οὔτε σπουδαῖος εἶναι πέφυκεν ἀρετῇ δὲ καὶ κακίᾳ πρός τε τὸ εὖ καὶ πρὸς τὸ χεῖρον εἴωθε μεταβάλλειν.
εἰκότως οὖν οὐκ ἔστι κατάρατος ἐξ ἑαυτοῦ ὡς οὔτε κακία ὢν οὔτε κατὰ κακίαν πρᾶξις ἀλλ' ἐν τοῖς ἔργοις αὐτοῦ ἡ γῆ κατάρατος· αἱ γὰρ πράξεις αἱ διὰ τῆς ὅλης ψυχῆς ἣν κέκληκε γῆν ἐπίληπτοι καὶ ὑπαίτιοι κατὰ κακίαν ἕκαστα δρῶντός εἰσι.
παρὸ καὶ ἐπιφέρει ὅτι ἐν λύπῃ φάγεσαι αὐτήν ὅπερ ἐστὶν ἴσον τῷ ἀπολαύσεις τῆς ψυχῆς ἐπιλύπως· ἐπωδύνως γὰρ ὁ φαῦλος πάντα τὸν βίον χρῆται τῇ ἑαυτοῦ ψυχῇ μηδὲν ἔχων χαρᾶς αἴτιον ὃ πέφυκε γεννᾶν δικαιοσύνη καὶ φρόνησις καὶ αἱ σύνθρονοι ταύτης ἀρεταί.
Ἀκάνθας οὖν καὶ τριβόλους ἀνατελεῖ σοι.
λέγει γὰρ οὕτως· ἐὰν δὲ ἐξελθὸν πῦρ εὕρῃ ἀκάνθας καὶ προσεμπρήσῃ ἅλωνα ἢ στάχυας ἢ πεδίον ἀποτίσει ὁ τὸ πῦρ ἐκκαύσας.
ὁρᾷς ὅτι τὸ πῦρ ἐξελθόν ἡ ἄλογος ὁρμή οὐκ ἐμπίπρησι τὰς ἀκάνθας ἀλλὰ εὑρίσκει· ζητητικὴ γὰρ τῶν παθῶν οὖσα ἃ ἐπόθει λαβεῖν εὗρεν· ὅταν δὲ εὕρῃ καταφλέγει τρία ταῦτα ἀρετὴν τελείαν προκοπήν εὐφυΐαν· ἀρετὴν μὲν οὖν παραβέβληκε τῇ ἅλῳ συγκεκόμισται γάρ ὡς ἐνταῦθα ὁ καρπός οὕτως καὶ ἐν τῇ τοῦ σοφοῦ ψυχῇ τὰ καλά· στάχυσι δὲ τὴν προκοπήν ἐπεὶ καὶ ἑκάτερον ἀτελὲς ἐφιέμενον τοῦ τέλους· πεδίῳ δὲ τὴν εὐφυΐαν ὅτι εὐπαράδεκτος σπερμάτων ἀρετῆς ἐστιν.
ἕκαστον δὲ τῶν παθῶν τριβόλια εἴρηκεν ἐπειδὴ τριττά ἐστιν αὐτό τε καὶ τὸ ποιητικὸν καὶ τὸ ἐκ τούτων ἀποτέλεσμα οἷον ἡδονή ἡδύ ἥδεσθαι· ἐπιθυμία ἐπιθυμητόν ἐπιθυμεῖν· λύπη λυπηρόν λυπεῖσθαι· φόβος φοβερόν φοβεῖσθαι.
Καὶ φάγεσαι τὸν χόρτον τοῦ ἀγροῦ· ἐν ἱδρῶτι τοῦ προσώπου σου φάγεσαι τὸν ἄρτον σου.
χόρτον καὶ ἄρτον καλεῖ συνωνύμως πρᾶγμα ταὐτόν· χόρτος ἀλόγου τροφή ἐστιν· ἄλογον δὲ ὁ φαῦλος ἐκτετμημένος τὸν ὀρθὸν λόγον ἄλογοι δὲ καὶ αἱ αἰσθήσεις τῆς ψυχῆς οὖσαι μέρος· ὁ δὲ νοῦς ἐφιέμενος τῶν αἰσθητῶν διὰ τῶν ἀλόγων αἰσθήσεων οὐκ ἄνευ πόνου καὶ ἱδρῶτος ἐφίεται· σφόδρα γὰρ ὀδυνηρὸς καὶ ἐπαχθὴς ὁ τοῦ ἄφρονος βίος μετιόντος καὶ ἐπιλιχνεύοντος τὰ ποιητικὰ τῶν ἡδονῶν καὶ τῶν ὅσα κακία ἀπεργάζεσθαι φιλεῖ.
νῦν γὰρ οὐκ ἐν τοῖς γεώδεσι καὶ ἀσυστάτοις ἐξετάζεται τὴν οὐράνιον σοφίαν καταλιπών; πῇ οὖν ἔτι ἀποστρέφεται σκεπτέον.
ἀλλὰ μήποτε ὃ λέγει τοιοῦτόν ἐστιν ὅτι ὁ ἄφρων νοῦς ἀπέστραπται μὲν ἀεὶ τὸν ὀρθὸν λόγον εἴληπται δὲ οὐκ ἀπὸ τῆς μεταρσίου φύσεως ἀλλ' ἀπὸ τῆς γεωδεστέρας ὕλης καὶ μένων δὲ καὶ κινούμενος ὁ αὐτός ἐστιν ἐφιέμενός τε τῶν αὐτῶν.
διὸ καὶ ἐπιφέρει ὅτι γῆ εἶ καὶ εἰς γῆν ἀπελεύσῃ  ὅπερ ἴσον ἐστὶ τῷ προειρημένῳ.
δηλοῖ δὲ καὶ τοῦτο· ἡ ἀρχή σου καὶ τὸ τέλος ἓν καὶ ταὐτόν ἐστιν· ἤρξω τε γὰρ ἀπὸ τῶν φθειρομένων γῆς σωμάτων τελευτήσεις δὲ πάλιν εἰς ἐκεῖνα τὴν μεταξὺ τοῦ βίου τρίψας ὁδὸν οὐ λεωφόρον ἀλλὰ τραχεῖαν βάτων καὶ τριβόλων κεντεῖν τε καὶ τιτρώσκειν πεφυκότων μεστήν.
