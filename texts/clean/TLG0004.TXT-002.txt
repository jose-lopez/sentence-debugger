Γυμνικὸν αὖ ποτ' ἀγῶνα θεώμενον ἠέλιε Ζεῦ τὸν σοφὸν ἄνδρα Θαλῆν ἥρπασας ἐκ σταδίου.
αἰνέω ὅττι μιν ἐγγὺς ἀπήγαγες· ἦ γὰρ ὁ πρέσβυς οὐκέθ' ὁρᾶν ἀπὸ γῆς ἀστέρας ἠδύνατο.
Σῶμα μὲν ἦρε Σόλωνος ἐν ἀλλοδαπῇ Κύπριον πῦρ ὀστὰ δ' ἔχει Σαλαμίς ὧν κόνις ἀστάχυες· ψυχὴν δ' ἄξονες εὐθὺς ἐς οὐρανὸν ἤγαγον· εὖ γὰρ θῆκε νόμους αὐτοῖς ἄχθεα κουφότατα.
Φωσφόρε σοί Πολύδευκες ἔχω χάριν οὕνεκεν υἱὸς Χίλωνος πυγμῇ χλωρὸν ἕλεν κότινον.
εἰ δ' ὁ πατὴρ στεφανοῦχον ἰδὼν τέκνον ἤμυσεν ἡσθείς οὐ νεμεσητόν· ἐμοὶ τοῖος ἴτω θάνατος.
Τῇδε Βίαντα κέκευθα τὸν ἀτρέμας ἤγαγεν Ἑρμῆς εἰς Ἀίδην πολιῷ γήραϊ νιφόμενον· εἶπε γάρ εἶπε δίκην ἑτάρου τινός· εἶτ' ἀποκλινθεὶς παιδὸς ἐς ἀγκαλίδας μακρὸν ἔτεινεν ὕπνον.
Ἐς Σκυθίην Ἀνάχαρσις ὅτ' ἤλυθε πολλὰ μογήσας πάντας ἔπειθε βιοῦν ἤθεσιν Ἑλλαδικοῖς· τὸν δ' ἔτι μῦθον ἄκραντον ἐνὶ στομάτεσσιν ἔχοντα πτηνὸς ἐς ἀθανάτους ἥρπασεν ὦκα δόναξ.
Ἠέλιον πυρόεντα μύδρον ποτὲ φάσκεν ὑπάρχειν καὶ διὰ τοῦτο θανεῖν μέλλεν Ἀναξαγόρας· ἀλλ' ὁ φίλος Περικλῆς μὲν ἐρύσατο τοῦτον ὁ δ' αὑτὸν ἐξάγαγεν βιότου μαλθακίῃ σοφίης.
Πῖνέ νυν ἐν Διὸς ὤν ὦ Σώκρατες· ἦ σε γὰρ ὄντως καὶ σοφὸν εἶπε θεὸς καὶ θεὸν ἡ Σοφία.
πρὸς γὰρ Ἀθηναίων κώνειον ἁπλῶς μὲν ἐδέξω αὐτοὶ δ' ἐξέπιον τοῦτο τεῷ στόματι.
Οὐ μόνον ἐς Πέρσας ἀνέβη Ξενοφῶν διὰ Κῦρον ἀλλ' ἄνοδον ζητῶν ἐς Διὸς ἥτις ἄγοι παιδείης παρ' ἑῆς Ἑλληνικὰ πράγματα δείξας ὡς καλὸν ἡ σοφίη μνήσατο Σωκράτεος.
Εἰ καὶ σέ Ξενοφῶν Κραναοῦ Κέκροπός τε πολῖται φεύγειν κατέγνων τοῦ φίλου χάριν Κύρου ἀλλὰ Κόρινθος ἔδεκτο φιλόξενος ᾗ σὺ φιληδῶν  κεῖθι καὶ μένειν ἔγνως.
Ἀλλ' εἰ μὴ Σπεύσιππον ἐμάνθανον ὧδε θανεῖσθαι οὐκ ἂν ἔπεισέ μέ τις τόδε λέξαι ὡς ἦν οὐχὶ Πλάτωνι πρὸς αἵματος· οὐ γὰρ ἀθυμῶν κάτθανεν ἂν διά τι σφόδρα μικρόν.
Χαλκῇ προσκόψας λεκάνῃ ποτὲ καὶ τὸ μέτωπον πλήξας ἴαχεν Ὤ σύντονον εἶτ' ἔθανεν ὁ πάντα παντὶ Ξενοκράτης ἀνὴρ γεγώς.
Καὶ σέο Λακύδη φάτιν ἔκλυον ὡς ἄρ' ἄκαιρος Βάκχος ἑλὼν Ἀίδην ποσσὶν ἔσυρέ ς' ἄκροις.
Εὐρυμέδων ποτ' ἔμελλεν Ἀριστοτέλην ἀσεβείας γράψασθαι Δηοῦς μύστιδος ὢν πρόπολος· ἀλλὰ πιὼν ἀκόνιτον ὑπέκφυγε.
τοῦτ' ἀκονιτὶ ἦν ἄρα νικῆσαι συκοφάσεις ἀδίκους.
Φοῖβος ἔφυσε βροτοῖς Ἀσκληπιὸν ἠδὲ Πλάτωνα τὸν μέν ἵνα ψυχήν τὸν δ' ἵνα σῶμα σάοι· δαισάμενος δὲ γάμον πόλιν ἤλυθεν ἥν ποθ' ἑαυτῷ ἔκτισε καὶ δαπέδῳ Ζηνὸς ἐνιδρύσατο.
Οὐκ ἄρα τοῦτο μάταιον ἔπος μερόπων τινὶ λέχθη ῥήγνυσθαι σοφίης τόξον ἀνιέμενον· δὴ γὰρ καὶ Θεόφραστος ἕως ἐπόνει μέν ἄπηρος ἦν δέμας εἶτ' ἀνεθεὶς κάτθανε πηρομελής.
Λεπτὸς ἀνὴρ δέμας ἦν· εἰ μὴ προσέχῃς ἀπόχρη μοι· Στράτωνα τοῦτον φημί γε Λάμψακος ὅν ποτ' ἔφυσεν· ἀεὶ δὲ νόσοισι παλαίων θνῄσκει λαθὼν οὐδ' ᾔσθετο.
Οὐ μὰ τόν οὐδὲ Λύκωνα παρήσομεν ὅττι ποδαλγὴς κάτθανε· θαυμάζω τοῦτο μάλιστα δ' ἐγώ τὴν οὕτως ἀίδαο μακρὴν ὁδὸν εἰ πρὶν ὁ ποσσὶν ἀλλοτρίοις βαδίσας ἔδραμε νυκτὶ μιῇ.
Ἀνεῖλεν ἀσπὶς τὸν σοφὸν Δημήτριον ἰὸν ἔχουσα πολὺν ἄσμηκτον οὐ στίλβουσα φῶς ἀπ' ὀμμάτων ἀλλ' ἀίδην μέλανα.
Ἤθελες ἀνθρώποισι λιπεῖν φάτιν Ἡρακλείδη ὥς ῥα θανὼν ἐγένου ζωὸς ἅπασι δράκων· ἀλλὰ διεψεύσθης σεσοφισμένε· δὴ γὰρ ὁ μὲν θὴρ ἦε δράκων σὺ δὲ θήρ οὐ σοφὸς ὢν ἑάλως.
Τὸν βίον ἦσθα κύων Ἀντίσθενες.
Ὧδε πεφυκώς ὥστε δακεῖν κραδίην ῥήμασιν οὐ στόμασιν.
Ἀλλ' ἔθανες φθισικός τάχ' ἐρεῖ τις ἴσως.
Διόγενες ἄγε λέγε τίς ἔλαβέ σε μόρος ἐς Ἄϊδος; Ἔλαβέ με κυνὸς ἄγριον ὀδάξ.
Τὸν Κιτιέα Ζήνωνα θανεῖν λόγος ὡς ὑπὸ γήρως πολλὰ καμὼν ἐλύθη μένων ἄσιτος· οἱ δ' ὅτι προσκόψας ποτ' ἔφη χερὶ γῆν ἀλοήσας· Ἔρχομαι αὐτόματος.
τίς γάρ ὃς ἐμψύχων ἥψατο Πυθαγόρη; ἀλλ' ὅταν ἑψηθῇ τι καὶ ὀπτηθῇ καὶ ἁλισθῇ δὴ τότε καὶ ψυχὴν μὴ ἔχον ἐσθίομεν.
Καὶ σύ ποτ' Ἐμπεδόκλεις διερῇ φλογὶ σῶμα καθήρας πῦρ ἀπὸ κρητήρων ἔκπιες ἀθάνατον· οὐκ ἐρέω δ' ὅτι σαυτὸν ἑκὼν βάλες ἐς ῥόον Αἴτνης ἀλλὰ λαθεῖν ἐθέλων ἔμπεσες οὐκ ἐθέλων.
Ναὶ μὴν Ἐμπεδοκλῆα θανεῖν λόγος ὥς ποτ' ἀμάξης ἔκπεσε καὶ μηρὸν κλάσσατο δεξιτερόν.
οὕτω καὶ Φιλόλαον ἀνεῖλε Κρότων ποτὲ πάτρη ὥς μιν ἔδοξε θέλειν δῶμα τύραννον ἔχειν.
Πολλάκις Ἡράκλειτον ἐθαύμασα πῶς ποτε τὸ ζῆν ὧδε διαντλήσας δύσμορος εἶτ' ἔθανεν· σῶμα γὰρ ἀρδεύουσα κακὴ νόσος ὕδατι φέγγος ἔσβεσεν ἐκ βλεφάρων καὶ σκότον ἠγάγετο.
Ἤθελες ὦ Ζήνων  ἄνδρα τύραννον κτείνας ἐκλῦσαι δουλοσύνης Ἐλέαν.
ἀλλ' ἐδάμης· δὴ γάρ σε λαβὼν ὁ τύραννος ἐν ὅλμῳ κόψε.
Καὶ σέο Πρωταγόρη φάτιν ἔκλυον ὡς ἄρ' Ἀθηνῶν ἔκ ποτ' ἰὼν καθ' ὁδὸν πρέσβυς ἐὼν ἔθανες· εἵλετο γάρ σε φυγεῖν Κέκροπος πόλις· ἀλλὰ σὺ μέν που Παλλάδος ἄστυ φύγες Πλουτέα δ' οὐκ ἔφυγες.
Πτίσσετε Νικοκρέων ἔτι καὶ μάλα θύλακός ἐστι· πτίσσετ' Ἀνάξαρχος δ' ἐν Διός ἐστι πάλαι· καὶ σὲ διαστείλασα γνάφοις ὀλίγον τάδε λέξει ῥήματα Φερσεφόνη· Ἔρρε μυλωθρὲ κακέ.
Μήποτε λυπήσῃ σε τὸ μή σε τυχεῖν τινος ἀλλὰ τέρπεο πᾶσιν ὁμῶς οἷσι δίδωσι θεός· καὶ γὰρ ἀθυμήσας ὁ σοφὸς Περίανδρος ἀπέσβη οὕνεκεν οὐκ ἔτυχεν πρήξιος ἧς ἔθελεν.
Ἰλιγγίασε Βάκχον ἐκπιὼν χανδὸν Χρύσιππος οὐδ' ἐφείσατο οὐ τῆς στοᾶς οὐχ ἧς πάτρας οὐ τῆς ψυχῆς ἀλλ' ἦλθε δῶμ' ἐς Ἀίδεω.
Ἐν Μέμφει λόγος ἐστὶ προμαθεῖν τὴν ἰδίην Εὔδοξόν ποτε μοῖραν παρὰ τοῦ καλλίκερω ταύρου· κοὐδὲν ἔλεξεν.
παρὰ δ' αὐτὸν λέχριος στὰς ἐλιχμήσατο στολὴν προφανῶς τοῦτο διδάσκων· Ἀποδύσῃ βιοτὴν ὅσον οὔπω.
διὸ καί οἱ ταχέως ἦλθε μόρος δεκάκις πέντε τε καὶ τρεῖς ἐσιδόντι Πλειάδας.
