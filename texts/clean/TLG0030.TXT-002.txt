ΑΠΟΛΟΓΙΑ ΥΠΕΡ ΛΥΚΟΦΡΟΝΟΣ.
καὶ ἰδίᾳ ἕκαστος καὶ κοινῇ ἔπειτα τῶι νόμωι καὶ τῶι ὅρκωι ὃς κελεύει ὑμᾶς ὁμοίως ἀκούειν τῶν τε κατηγόρων καὶ τῶν ἀπολογουμένων καὶ.
εου  σω αιεν ν.
οὐδὲ ὁ νόμος συγκατηγορεῖν μὲν τῶι βουλομένωι κατὰ τῶν κρινομένων ἐξουσίαν δίδωσι συναπολογεῖσθαι δὲ κωλύει.
ἵνα δὲ μὴ πρὸ τοῦ πράγματος πολλοὺς λόγους ἀναλώσω ἐπ' αὐτὴν τὴν ἀπολογίαν πορεύσομαι τοῖς μὲν θεοῖς εὐξάμενος βοηθῆσαί μοι καὶ σῶσαι ἐκ τοῦ παρόντος ἀγῶνος ὑμᾶς δὲ ὦ ἄνδρες δικασταὶ ἐκεῖνο παραιτησάμενος πρῶτον.
ε δ κε τω αυ κρο ἢ νεωρίων προδοσίαν ἢ ἀρχαίων ἐμπυρισμὸν ἢ κατάληψιν ἄκρας.
ὁ Εὔφημος πρῶτον  ἐπειδὴ ἐτελεύτησεν ἐκεῖνος ρος ὁ Φλυεὺς  ἐξ αὐτοῦ κραν τοῦ καὶ ἠξίουνννε ες εγσειν εξελ α τοῦ  ὅτι ἡ γυνὴ τον καὶ το το ἐκεῖνος κυοῦσαν τὴν γυναῖκα ἐξ αὑτοῦ καταλέλοιπεν οὐ παρὰ τοὺς νόμους γενόμενον.
εἰ δ' ὥσπερ Ἀρίστων ἐν τῆι εἰσαγγελίαι γράφει οὕτως ὑπέλαβον τὰ περὶ τούτων εἶναι οὐκ ἔδει δήπου αὐτοὺς κωλύειν τοὺς ἐγγυτάτω γένους ἐξάγειν τὸν Εὔφημον ἀλλ' ἐᾶν.
νῦν δὲ τοῦτο ποιήσαντες ἔργῳ μεμαρτυρήκασιν αὐτοί ὡς ψευδής ἐστιν ἡ αἰτία κατ' ἐμοῦ.
πρὸς δὲ τούτοις πῶς οὐκ ἄτοπον εἰ μέν τι ἔπαθεν τὸ παιδίον ἢ γιγνόμενον ἢ καὶ ὕστερον ταύταις ταῖς διαθήκαις ἰσχυρίζεσθαι ἂν αὐτούς ἐν αἷς.
τοιοῦτο γάρ ἐστι τὸ Ἀρίστωνος τουτουῒ πρᾶγμα· οὗτος προσκαλεῖται μὲν περιὼν πάντας ἀνθρώπους τῶν δ' ὅσοι μὲν ἂν μὴ διδῶσιν αὐτῶι ἀργύριον κρίνει καὶ κατηγορεῖ ὁπόσοι δ' ἂν ἐθέλωσιν ἀποτίνειν ἀφίησιν τὸ δ' ἀργύριον Θεομνήστῳ δίδωσιν· ἐκεῖνος δὲ λαμβάνων ἀνδράποδα ἀγοράζει καὶ παρέχει ὥσπερ τοῖς ληισταῖς ἐπισιτισμόν καὶ δίδωσι τούτωι ὑπὲρ ἑκάστου τοῦ ἀνδραπόδου ὀβολὸν τῆς ἡμέρας ὅπως ἂν ᾖ ἀθάνατος συκοφάντης.
Ἄξιον δ' ἐστὶν ὦ ἄνδρες δικασταὶ κἀκεῖθεν ἐξετάσαι τὸ πρᾶγμα ἀφ' ὧν ἐν τῶι δήμωι τὸ πρῶτον αὐτοὶ εὐθὺς ᾐτιάσαντο· ἐμοὶ γὰρ οἱ οἰκεῖοι ἀπέστειλαν γράψαντες τήν τε εἰσαγγελίαν καὶ τὰς αἰτίας ἃς ἐν τῇ ἐκκλησίᾳ ᾐτιάσαντό με ὅτε τὴν εἰσαγγελίαν ἐδίδοσαν ἐν αἷς ἦν γεγραμμένον ὅτι Λυκοῦργος λέγει φάσκων τῶν οἰκείων ἀκηκοέναι ὡς ἐγὼ παρακολουθῶν ὅτε Χάριππος ἐγάμει τὴν γυναῖκα παρεκελευόμην αὐτῆι ὅπως μὴ πλησιάσῃ Χαρίππωι ἀλλὰ διαφυλάξει αὑτήν.
εἶτ' ἐγὼ εἰς τοῦτο ἀπονοίας ἦλθον ὥστε ἄλλων τε τοσούτων ἀνθρώπων συνακολουθούντων καὶ Διωξίππου καὶ Εὐφραίου τοῦ προσγυμναστοῦ αὐτοῦ οἳ τῶν Ἑλλήνων ὁμολογουμένως ἰσχυρότατοί εἰσιν οὔτ' ᾐσχυνόμην τοιούτους λόγους λέγων περὶ γυναικὸς ἐλευθέρας πάντων ἀκουόντων οὔτ' ἐδεδίειν μὴ παραχρῆμα ἀπόλωμαι πνιγόμενος; τίς γὰρ ἂν ἠνέσχετο τοιαῦτα περὶ τῆς αὑτοῦ ἀδελφῆς ἀκούων οἷά με οὗτοι αἰτιῶνται εἰρηκέναι καὶ οὐκ ἂν ἀπέκτεινε τὸν λέγοντα; καὶ τὸ κεφάλαιον ἁπάντων ὡς καὶ μικρῶι πρότερον εἶπον εἰς τοῦτο ἀναισθησίας ὁ Χάριππος ὡς ἔοικεν ἦλθεν ὥστε πρότερον μέν ὡς φασίν τῆς γυναικὸς προλεγούσης ὅτι συνομωμοκυῖα εἰη πρὸς ἐμέ πάλιν δὲ ἀκούων ἐμοῦ παρακελευομένου αὐτῆι ὅπως ἐμμείνειεν τοῖς ὅρκοις οἷς ὤμοσεν ἐλάμβανε τὴν γυναῖκα; καὶ ταῦτα δοκεῖ ἂν ὑμῖν ἢ Ὀρέστης ἐκεῖνος ὁ μαινόμενος ποιῆσαι ἢ Μαργίτης ὁ πάντων ἀβελτερώτατος; Ἀλλ' οἶμαι ὦ ἄνδρες δικασταὶ πολλὰ πλεονεκτοῦσιν ἐν τοῖς ἀγῶσιν οἱ κατήγοροι τῶν φευγόντων· οἱ μὲν γὰρ διὰ τὸ ἀκίνδυνον αὐτοῖς εἶναι τὸν ἀγῶνα ῥαιδίως ὅ τι ἂν βούλωνται λέγουσι καὶ καταψεύδονται οἱ δὲ κρινόμενοι διὰ τὸν φόβον πολλὰ καὶ τῶν πεπραγμένων αὑτοῖς εἰπεῖν ἐπιλανθάνονται· ἔπειτα οἱ μὲν ἐπειδὰν πρότερον λόγον λάβωσιν οὐ μόνον ἃ ἔχουσιν αὐτοὶ δίκαια περὶ τοῦ πράγματος λέγουσιν ἀλλὰ συσκευάσαντες λοιδορίας ψευδεῖς κατὰ τῶν κρινομένων ἐξιστᾶσιν τῆς ἀπολογίας ὥστε συμβαίνειν αὐτοῖς δυοῖν τὸ ἕτερον ἢ περὶ τῶν ἔξωθεν διαβολῶν ἀπολογουμένοις τῆς περὶ τοῦ πράγματος ἀπολογίας ἀπολελεῖφθαι ἢ μὴ μεμνημένοις τῶν προκατηγορηθέντων οἴησιν καταλείπειν παρὰ τοῖς δικασταῖς ὅτι ἀληθῆ ἐστιν τὰ εἰρημένα· πρὸς δὲ τούτοις τούς τε μέλλοντας βοηθεῖν τοῖς φεύγουσι προδιαβάλλουσι καὶ αὐτοῦ τοῦ κρινομένου τὴν ἀπολογίαν διαστρέφουσιν· οἷον καὶ Ἀρίστων οὑτοσὶ ἐνεχείρησε ποιῆσαι ἐν τῇ κατηγορίᾳ ὃς οὐδ' ἀπολαύειν δίδωσι τῶν ἀναβαινόντων ὑπὲρ ἐμοῦ καὶ συναπολογησομένων.
καὶ τοῦτο πῶς καλῶς ἔχει σὲ μὲν ὅπως ἠβούλου τὴν κατηγορίαν ποιήσασθαι προειδότα δὲ ἃ ἔχω ἐγὼ δίκαια λέγειν πρὸς τὰ παρὰ σοῦ ἐψευσμένα ὑφαιρεῖσθαί μου τὴν ἀπολογίαν; καὶ ἐμὲ μὲν αἰτιᾶι ἐν τῆι εἰσαγγελίᾳ καταλύειν τὸν δῆμον παραβαίνοντα τοὺς νόμους αὐτὸς δ' ὑπερπηδήσας ἅπαντας τοὺς νόμους εἰσαγγελίαν δέδωκας ὑπὲρ ὧν γραφαὶ πρὸς τοὺς θεσμοθέτας ἐκ τῶν νόμων εἰσίν ἵνα πρῶτον μὲν ἀκίνδυνος εἰσίῃς εἰς τὸν ἀγῶνα ἔπειτα ἐξῆι σοι τραγῳδίας γράψαι εἰς τὴν εἰσαγγελίαν οἵασπερ νῦν γέγραφας ὅς μ' αἰτιᾶι ὅτι πολλὰς μὲν γυναῖκας ποιῶ ἀγάμους ἔνδον καταγηράσκειν πολλὰς δὲ συνοικεῖν οἷς οὐ προσήκει παρὰ τοὺς νόμους.
ὅσα μὲν γὰρ τῶν ἀδικημάτων ἐν ἁπάσηι τῆι ἡλικίαι τῇ τοῦ ἀνθρώπου ἐνδέχεται ἀδικῆσαι ταῦτα μὲν δεῖ σκοπεῖν ἀπ' αὐτοῦ τοῦ ἐγκλήματος οὗ ἂν ἔχηι τις· μοιχεύειν δ' οὐκ ἐνδέχεται ἀπὸ πεντήκοντα ἐτῶν ἀρξάμενον ἀλλ' ἢ πάλαι τοιοῦτός ἐστιν ὃ δειξάτωσαν οὗτοι ἢ ψευδῆ τὴν αἰτίαν εἰκὸς εἶναι.
ἐγὼ τοίνυν ὦ ἄνδρες δικασταὶ μεθ' ὑμῶν διατρίβων ἐν τῇ πόλει τὸν ἅπαντα χρόνον οὔτε αἰτίαν πονηρὰν οὐδεμίαν πώποτ' ἔλαβον οὔτ' ἔγκλημά μοι πρὸς οὐδένα τῶν πολιτῶν γέγονεν οὐδὲ πέφευγα δίκην οὐδεμίαν οὐδ' ἕτερον δεδίωχα ἱπποτροφῶν δὲ διατετέλεκα φιλοτίμως τὸν ἅπαντα χρόνον παρὰ δύναμιν καὶ ὑπὲρ τὴν οὐσίαν τὴν ἐμαυτοῦ· ἐστεφάνωμαι δ' ὑπό τε τῶν ἱππέων πάντων ἀνδραγαθίας ἕνεκα καὶ ὑπὸ τῶν συναρχόντων.
ὑμεῖς γάρ με ὦ ἄνδρες δικασταὶ πρῶτον μὲν φύλαρχον ἐχειροτονήσατε ἔπειτα εἰς Λῆμνον ἵππαρχον καὶ ἦρξα μὲν αὐτόθι δύ' ἔτη τῶν πώποθ' ἱππαρχηκότων μόνος προσκατέμεινα δὲ αὐτόθι τὸν τρίτον ἐνιαυτόν οὐ βουλόμενος πολίτας ἄνδρας ἐπὶ κεφαλὴν εἰσπράττειν τὸν μισθὸν τοῖς ἱππεῦσιν ἀπόρως διακειμένους.
καὶ ἐν τούτωι μοι τῶι χρόνωι ἔγκλημα μὲν οὐδεὶς τῶν ἐκεῖ ἐνεκάλεσεν οὔτε ἰδίᾳ οὔτε δημοσίᾳ στεφάνοις δὲ τρισὶν ἐστεφανώθην ὑπὸ τοῦ δήμου τοῦ ἐν Ἡφαιστίαι καὶ ἑτέροις ὑπὸ τοῦ ἐν Μυρρίνηι· ἃ χρὴ τεκμήρια ὑμῖν εἶναι εἰς τοῦτον τὸν ἀγῶνα ὡς ψευδεῖς κατ' ἐμοῦ αἱ αἰτίαι εἰσίν· οὐ γὰρ οἷόν τε τὸν Ἀθήνησι πονηρὸν ἐν Λήμνῳ χρηστὸν εἶναι οὐδ' ὑμεῖς ὡς τοιοῦτον ὄντα με ἀπεστέλλετε ἐκεῖσε παρακατατιθέμενοι δύο πόλεις τῶν ὑμετέρων αὐτῶν.
Ὅσα μὲν οὖν ἐγὼ εἶχον ὦ ἄνδρες δικασταὶ ὑπὲρ ἐμαυτοῦ εἰπεῖν σχεδὸν ἀκηκόατε· ἐπειδὴ δὲ ὁ κατήγορος οὐκ ἀπείρως ἔχων τοῦ λέγειν εἰωθὼς δὲ πολλάκις ἀγωνίζεσθαι ἐκάλει συνηγόρους τοὺς συναπολοῦντάς τινα τῶν πολιτῶν ἀδίκως δέομαι ὑμῶν καὶ ἐγὼ καὶ ἀντιβολῶ κελεῦσαι κἀμὲ καλέσαι τοὺς συνεροῦντας ἐμοὶ ὑπὲρ τηλικούτου ἀγῶνος καὶ ἀκοῦσαι εὐνοϊκῶς εἴ τίς μοι ἔχει τῶν οἰκείων ἢ τῶν φίλων βοηθῆσαι πολίτηι μὲν ὄντι ὑμετέρωι ἰδιώτηι δὲ καὶ οὐκ εἰωθότι λέγειν ἀγωνιζομένῳ δὲ καὶ κινδυνεύοντι οὐ μόνον περὶ θανάτου  ἀλλ' ὑπὲρ τοῦ ἐξορισθῆναι καὶ ἀποθανόντα μηδὲ ἐν τῆι πατρίδι ταφῆναι.
ἐὰν οὖν κελεύητε ὦ ἄνδρες δικασταί καλῶ τινα βοηθήσοντα.
ἀνάβηθί μοι Θεόφιλε καὶ σύνειπε ὅ τι ἔχεις· κελεύουσιν οἱ δικασταί.
Ἀπολογία ὑπὲρ Λυκόφρονος.
