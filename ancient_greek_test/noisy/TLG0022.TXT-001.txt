Φράζεο δ' αὐαλέῃσιν ἐπιφρικτὴν φολίδεσσιν ἀσπίδα φοινήεσσαν, ἀμυδρότατον δάκος ἄλλων, [τῇ μὲν γάρ τε κέλευθος ὁμῶς κατ' ἐναντίον ἕρπει ἀτραπὸν ὁλκαίην δολιχῷ μηρύγματι γαστρός.] ἣ καὶ σμερδαλέον μὲν ἔχει δέμας, ἐν δὲ κελεύθῳ νωχελὲς ἐξ ὁλκοῖο φέρει βάρος, ὑπναλέῳ δέ αἰὲν ἐπιλλίζουσα φαείνεται ἐνδυκὲς ὄσσῳ· ἀλλ' ὅταν ἢ δοῦπον νέον οὔασιν ἠέ τιν' αὐγήν ἀθρήσῃ, νωθῆ μὲν ἀπὸ ῥέθεος βάλεν ὕπνον, ὁλκῷ δὲ τροχόεσσαν ἅλων εἱλίξατο γαίῃ, λευγαλέον δ' ἀνὰ μέσσα κάρη πεφρικὸς ἀείρει.
