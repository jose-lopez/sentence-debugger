[ τὴν ἐν ἄστροις οὐρανοῦ τέμνων ὁδὸν καὶ χρυσοκολλήτοισιν ἐμβεβὼς δίφροις] Ἥλιε, θοαῖς ἵπποισιν εἱλίσσων φλόγα, ὡς δυστυχῆ Θήβαισι τῆι τόθ' ἡμέραι ἀκτῖν' ἐφῆκας, Κάδμος ἡνίκ' ἦλθε γῆν τήνδ', ἐκλιπὼν Φοίνισσαν ἐναλίαν χθόνα· ὃς παῖδα γήμας Κύπριδος Ἁρμονίαν ποτὲ Πολύδωρον ἐξέφυσε, τοῦ δὲ Λάβδακον φῦναι λέγουσιν, ἐκ δὲ τοῦδε Λάιον.
ἐγὼ δὲ παῖς μὲν κλήιζομαι Μενοικέως, [Κρέων τ' ἀδελφὸς μητρὸς ἐκ μιᾶς ἔφυ,] καλοῦσι δ' Ἰοκάστην με· τοῦτο γὰρ πατὴρ ἔθετο.
ὁ δ' ἡδονῆι 'νδοὺς ἔς τε βακχείαν πεσὼν ἔπειρεν ἡμῖν παῖδα, καὶ σπείρας †βρέφος† γνοὺς τἀμπλάκημα τοῦ θεοῦ τε τὴν φάτιν, λειμῶν' ἐς Ἥρας καὶ Κιθαιρῶνος λέπας δίδωσι βουκόλοισιν ἐκθεῖναι βρέφος [σφυρῶν σιδηρᾶ κέντρα διαπείρας μέσων· ὅθεν νιν Ἑλλὰς ὠνόμαζεν Οἰδίπουν].
τυγχάνει δέ πως μούσας ἐμὸς παῖς Οἰδίπους Σφιγγὸς μαθών, [ὅθεν τύραννος τῆσδε γῆς καθίσταται καὶ σκῆπτρ' ἔπαθλα τῆσδε λαμβάνει χθονός,] γαμεῖ δὲ τὴν τεκοῦσαν οὐκ εἰδὼς τάλας οὐδ' ἡ τεκοῦσα παιδὶ συγκοιμωμένη.
[ἀλλ' εἰσόρα τὸν πρῶτον, εἰ βούληι μαθεῖν.]  τίς οὗτος ὁ λευκολόφας, πρόπαρ ὃς ἁγεῖται στρατοῦ πάγχαλκον ἀσπίδ' ἀμφὶ βραχίονι κουφίζων [ λοχαγός, ὦ δέσποινα.  τίς πόθεν γεγώς αὔδασον, ὦ γεραιέ, τίς ὀνομάζεται]  οὗτος Μυκηναῖος μὲν αὐδᾶται γένος, Λερναῖα δ' οἰκεῖ νάμαθ', Ἱππομέδων ἄναξ.
τὸν δ' ἐξαμείβοντ' οὐχ ὁρᾶις Δίρκης ὕδωρ [λοχαγόν  ἄλλος ἄλλος ὅδε τευχέων τρόπος.]  τίς δ' οὗτός ἐστι  παῖς μὲν Οἰνέως ἔφυ Τυδεύς, Ἄρη δ' Αἰτωλὸν ἐν στέρνοις ἔχει.
[ σὺ δ', ὦ γέρον, πῶς αἰσθάνηι σαφῶς τάδε  σημεῖ' ἰδὼν τότ' ἀσπίδων ἐγνώρισα, σπονδὰς ὅτ' ἦλθον σῶι κασιγνήτωι φέρων· ἃ προσδεδορκὼς οἶδα τοὺς ὡπλισμένους.]  τίς δ' οὗτος ἀμφὶ μνῆμα τὸ Ζήθου περᾶι καταβόστρυχος, ὄμμασι γοργὸς εἰσιδεῖν νεανίας, λοχαγός, ὡς ὄχλος νιν ὑστέρωι ποδὶ πάνοπλος ἀμφέπει  ὅδ' ἐστὶ Παρθενοπαῖος, Ἀταλάντης γόνος.
[ὦ συγγένεια τῶν Ἀγήνορος τέκνων, ἐμῶν τυράννων, ὧν ἀπεστάλην ὕπο,] γονυπετεῖς ἕδρας προσπίτνω ς', ἄναξ, τὸν οἴκοθεν σέβουσα νόμον· ἔβας ὢ χρόνωι γᾶν πατρώιαν.
ἐγὼ δ' οὔτι σοι πυρὸς ἀνῆψα φῶς νόμιμον [ἐν γάμοις] ὡς πρέπει ματέρι μακαρίαι· ἀνυμέναια δ' Ἱσμηνὸς ἐκηδεύθη λουτροφόρου χλιδᾶς, ἀνὰ δὲ Θηβαίων πόλιν ἐσίγαθεν σᾶς ἔσοδοι νύμφας.
[καὶ δυσλύτους ἔχουσα τὰς διαλλαγάς. τί γὰρ πατήρ μοι πρέσβυς ἐν δόμοισι δρᾶι, σκότον δεδορκώς τί δὲ κασίγνηται δύο ἦ που στένουσι τλήμονες φυγὰς ἐμάς]  κακῶς θεῶν τις Οἰδίπου φθείρει γένος· οὕτω γὰρ ἤρξατ', ἄνομα μὲν τεκεῖν ἐμέ, κακῶς δὲ γῆμαι πατέρα σὸν φῦναί τε σέ.
[καὶ δή ς' ἐρωτῶ πρῶτον ὧν χρήιζω τυχεῖν·] τί τὸ στέρεσθαι πατρίδος ἦ κακὸν μέγα  μέγιστον· ἔργωι δ' ἐστὶ μεῖζον ἢ λόγωι.
πῶς δ' ἐξέπεισας δεῦρό σοι σπέσθαι στρατόν  δισσοῖς Ἄδραστος ὤμοσεν γαμβροῖς τόδε, [Τυδεῖ τε κἀμοί, σύγγαμος γάρ ἐστ' ἐμός,] ἄμφω κατάξειν ἐς πάτραν, πρόσθεν δ' ἐμέ.
ἀλλ' ἐς σὲ τείνει τῶνδε διάλυσις κακῶν, [μῆτερ, διαλλάξασαν ὁμογενεῖς φίλους] παῦσαι πόνων σὲ κἀμὲ καὶ πᾶσαν πόλιν.
[πάλαι μὲν οὖν ὑμνηθέν, ἀλλ' ὅμως ἐρῶ· τὰ χρήματ' ἀνθρώποισι τιμιώτατα δύναμίν τε πλείστην τῶν ἐν ἀνθρώποις ἔχει. ἁγὼ μεθήκω δεῦρο μυρίαν ἄγων λόγχην· πένης γὰρ οὐδὲν εὐγενὴς ἀνήρ.]  καὶ μὴν Ἐτεοκλῆς ἐς διαλλαγὰς ὅδε χωρεῖ· σὸν ἔργον, μῆτερ Ἰοκάστη, λέγειν τοιούσδε μύθους οἷς διαλλάξεις τέκνα.
[ὡς ἀμφὶ τείχη καὶ ξυνωρίδας λόχων τάσσων ἐπέσχον πόλιν, ὅπως κλύοιμί σου κοινὰς βραβείας, αἷς ὑπόσπονδον μολεῖν τόνδ' εἰσεδέξω τειχέων πείσασά με.]  ἐπίσχες· οὔτοι τὸ ταχὺ τὴν δίκην ἔχει, βραδεῖς δὲ μῦθοι πλεῖστον ἀνύτουσιν σοφοῖς.
ἐγὼ δὲ †πατρὸς δωμάτων† προυσκεψάμην τοὐμόν τε καὶ τοῦδ', ἐκφυγεῖν χρήιζων ἀρὰς ἃς Οἰδίπους ἐφθέγξατ' εἰς ἡμᾶς ποτε· ἐξῆλθον ἔξω τῆσδ' ἑκὼν αὐτὸς χθονός, δοὺς τῶιδ' ἀνάσσειν πατρίδος ἐνιαυτοῦ κύκλον [ὥστ' αὐτὸς ἄρχειν αὖθις ἀνὰ μέρος λαβὼν καὶ μὴ δι' ἔχθρας τῶιδε καὶ φθόνου μολὼν κακόν τι δρᾶσαι καὶ παθεῖν, ἃ γίγνεται].
[ἄρχειν παρόν μοι τῶιδε δουλεύσω ποτέ] πρὸς ταῦτ' ἴτω μὲν πῦρ, ἴτω δὲ φάσγανα, ζεύγνυσθε δ' ἵππους, πεδία πίμπλαθ' ἁρμάτων, ὡς οὐ παρήσω τῶιδ' ἐμὴν τυραννίδα.
εἶθ' ἥλιος μὲν νύξ τε δουλεύει μέτροις, σὺ δ' οὐκ ἀνέξηι δωμάτων ἔχων ἴσον [καὶ τῶιδ' ἀπονεῖμαι κἆιτα ποῦ 'στιν ἡ δίκη] τί τὴν τυραννίδ', ἀδικίαν εὐδαίμονα, τιμᾶις ὑπέρφευ καὶ μέγ' ἥγησαι τόδε περιβλέπεσθαι τίμιον κενὸν μὲν οὖν.
[οὔτοι τὰ χρήματ' ἴδια κέκτηνται βροτοί, τὰ τῶν θεῶν δ' ἔχοντες ἐπιμελούμεθα· ὅταν δὲ χρήιζως' αὔτ' ἀφαιροῦνται πάλιν· ὁ δ' ὄλβος οὐ βέβαιος ἀλλ' ἐφήμερος.] ἄγ', ἤν ς' ἔρωμαι δύο λόγω προθεῖς' ἅμα, πότερα τυραννεῖν ἢ πόλιν σῶσαι θέλεις, ἐρεῖς τυραννεῖν ἢν δὲ νικήσηι ς' ὅδε Ἀργεῖά τ' ἔγχη δόρυ τὸ Καδμείων ἕληι [ὄψηι δαμασθὲν ἄστυ Θηβαίων τόδε, ὄψηι δὲ πολλὰς αἰχμαλωτίδας κόρας βίαι πρὸς ἀνδρῶν πολεμίων πορθουμένας.] δαπανηρὸς ἆρ' ὁ πλοῦτος ὃν ζητεῖς ἔχειν [γενήσεται Θήβαισι, φιλότιμος δὲ σύ]. σοὶ μὲν τάδ' αὐδῶ. σοὶ δέ, Πολύνεικες, λέγω· ἀμαθεῖς Ἄδραστος χάριτας ἐς ς' ἀνήψατο, ἀσύνετα δ' ἦλθες καὶ σὺ πορθήσων πόλιν. φέρ', ἢν ἕληις γῆν τήνδ', ὃ μὴ τύχοι ποτέ, πρὸς θεῶν, τροπαῖα πῶς ἄρα στήσεις Διί, πῶς δ' αὖ κατάρξηι θυμάτων, ἑλὼν πάτραν, καὶ σκῦλα γράψεις πῶς ἐπ' Ἰνάχου ῥοαῖς Θήβας πυρώσας τάσδε Πολυνείκης θεοῖς ἀσπίδας ἔθηκε μήποτ', ὦ τέκνον, κλέος τοιόνδε σοι γένοιθ' ὑφ' Ἑλλήνων λαβεῖν. ἢν δ' αὖ κρατηθῆις καὶ τὰ τοῦδ' ὑπερδράμηι, πῶς Ἄργος ἥξεις μυρίους λιπὼν νεκρούς ἐρεῖ δὲ δή τις·  κακὰ μνηστεύματα Ἄδραστε προσθείς, διὰ μιᾶς νύμφης γάμον ἀπωλόμεσθα. δύο κακὼ σπεύδεις, τέκνον, κείνων στέρεσθαι τῶνδέ τ', ἐν μέσωι πεσών. μέθετον τὸ λίαν, μέθετον· ἀμαθία δυοῖν, ἐς ταὔθ' ὅταν μόλητον, ἔχθιστον κακόν.  ὦ θεοί, γένοισθε τῶνδ' ἀπότροποι κακῶν καὶ ξύμβασίν τιν' Οἰδίπου τέκνοις δότε.  μῆτερ, οὐ λόγων ἔθ' ἁγών, ἀλλ' ἀναλοῦται χρόνος οὑν μέσωι μάτην, περαίνει δ' οὐδὲν ἡ προθυμία· οὐ γὰρ ἂν ξυμβαῖμεν ἄλλως ἢ 'πὶ τοῖς εἰρημένοις, ὥστ' ἐμὲ σκήπτρων κρατοῦντα τῆσδ' ἄνακτ' εἶναι χθονός· τῶν μακρῶν δ' ἀπαλλαγεῖσα νουθετημάτων μ' ἔα. καὶ σὺ τῶνδ' ἔξω κομίζου τειχέων ἢ κατθανῆι.  πρὸς τίνος τίς ὧδ' ἄτρωτος ὅστις εἰς ἡμᾶς ξίφος φόνιον ἐμβαλὼν τὸν αὐτὸν οὐκ ἀποίσεται μόρον  ἐγγύς, οὐ πρόσω βέβηκεν· ἐς χέρας λεύσσεις ἐμάς  εἰσορῶ· δειλὸν δ' ὁ πλοῦτος καὶ φιλόψυχον κακόν.  κἆιτα σὺν πολλοῖσιν ἦλθες πρὸς τὸν οὐδὲν ἐς μάχην  ἀσφαλὴς γάρ ἐστ' ἀμείνων ἢ θρασὺς στρατηλάτης.  κομπὸς εἶ σπονδαῖς πεποιθώς, αἵ σε σώιζουσιν θανεῖν.  καὶ σέ· δεύτερον δ' ἀπαιτῶ σκῆπτρα καὶ μέρη χθονός.  οὐκ ἀπαιτούμεσθ'· ἐγὼ γὰρ τὸν ἐμὸν οἰκήσω δόμον.  τοῦ μέρους ἔχων τὰ πλείω  φήμ'· ἀπαλλάσσου δὲ γῆς.  ὦ θεῶν βωμοὶ πατρώιων ...  οὓς σὺ πορθήσων πάρει.  κλύετέ μου ...  τίς δ' ἂν κλύοι σου πατρίδ' ἐπεστρατευμένου  καὶ θεῶν τῶν λευκοπώλων δώμαθ' ...  οἳ στυγοῦσί σε.  ἐξελαυνόμεσθα πατρίδος ...  καὶ γὰρ ἦλθες ἐξελῶν.  ἀδικίαι γ', ὦ θεοί.  Μυκήναις, μὴ 'νθάδ' ἀνακάλει θεούς.  ἀνόσιος πέφυκας ...  ἀλλ' οὐ πατρίδος ὡς σὺ πολέμιος.  ὅς μ' ἄμοιρον ἐξελαύνεις.  καὶ κατακτενῶ γε πρός.  ὦ πάτερ, κλύεις ἃ πάσχω  καὶ γὰρ οἷα δρᾶις κλύει.  καὶ σύ, μῆτερ  ἀθέμιτόν σοι μητρὸς ὀνομάζειν κάρα.  ὦ πόλις.  μολὼν ἐς Ἄργος ἀνακάλει Λέρνης ὕδωρ.  εἶμι, μὴ πόνει· σὲ δ' αἰνῶ, μῆτερ.  ἔξιθι χθονός.  ἔξιμεν· πατέρα δέ μοι δὸς εἰσιδεῖν.  οὐκ ἂν τύχοις.  ἀλλὰ παρθένους ἀδελφάς.  οὐδὲ τάσδ' ὄψηι ποτέ.  ὦ κασίγνηται.  τί ταύτας ἀνακαλεῖς ἔχθιστος ὤν  μῆτερ, ἀλλά μοι σὺ χαῖρε.  χαρτὰ γοῦν πάσχω, τέκνον.  οὐκέτ' εἰμὶ παῖς σός.  ἐς πόλλ' ἀθλία πέφυκ' ἐγώ.  ὅδε γὰρ εἰς ἡμᾶς ὑβρίζει.  καὶ γὰρ ἀνθυβρίζομαι.  ποῦ ποτε στήσηι πρὸ πύργων  ὡς τί μ' ἱστορεῖς τόδε  ἀντιτάξομαι κτενῶν σε.  κἀμὲ τοῦδ' ἔρως ἔχει.  ὦ τάλαιν' ἐγώ· τί δράσετ', ὦ τέκν'  αὐτὸ σημανεῖ.  πατρὸς οὐ φεύξεσθ' Ἐρινῦς  ἐρρέτω πρόπας δόμος· ὡς τάχ' οὐκέθ' αἱματηρὸν τοὐμὸν ἀργήσει ξίφος. τὴν δὲ θρέψασάν με γαῖαν καὶ θεοὺς μαρτύρομαι ὡς ἄτιμος οἰκτρὰ πάσχων ἐξελαύνομαι χθονός, δοῦλος ὣς ἀλλ' οὐχὶ ταὐτοῦ πατρὸς Οἰδίπου γεγώς· κἄν τί σοι, πόλις, γένηται, μὴ 'μέ, τόνδε δ' αἰτιῶ. [οὐχ ἑκὼν γὰρ ἦλθον, ἄκων δ' ἐξελαύνομαι χθονός.] καὶ σύ, Φοῖβ' ἄναξ Ἀγυιεῦ, καὶ μέλαθρα, χαίρετε, ἥλικές θ' οὑμοὶ θεῶν τε δεξίμηλ' ἀγάλματα.
[ χώρει σὺ καὶ κόμιζε τὸν Μενοικέως Κρέοντ', ἀδελφὸν μητρὸς Ἰοκάστης ἐμῆς, λέγων τάδ', ὡς οἰκεῖα καὶ κοινὰ χθονὸς θέλω πρὸς αὐτὸν συμβαλεῖν βουλεύματα, πρὶν ἐς μάχην τε καὶ δορὸς τάξιν μολεῖν. καίτοι ποδῶν σῶν μόχθον ἐκλύει παρών· ὁρῶ γὰρ αὐτὸν πρὸς δόμους στείχοντ' ἐμούς.]  ἦ πόλλ' †ἐπῆλθον† εἰσιδεῖν χρήιζων ς', ἄναξ Ἐτεόκλεες, πέριξ δὲ Καδμείων πύλας φυλακάς τ' ἐπῆλθον σὸν δέμας θηρώμενος.  καὶ μὴν ἐγὼ ς' ἔχρηιζον εἰσιδεῖν, Κρέον· πολλῶν γὰρ ηὗρον ἐνδεεῖς διαλλαγάς, ὡς ἐς λόγους συνῆψα Πολυνείκει μολών.  ἤκουσα μεῖζον αὐτὸν ἐς Θήβας φρονεῖν, κήδει τ' Ἀδράστου καὶ στρατῶι πεποιθότα. ἀλλ' ἐς θεοὺς χρὴ ταῦτ' ἀναρτήσαντ' ἔχειν· ἃ δ' ἐμποδὼν μάλιστα, ταῦθ' ἥκω φράσων.  τὰ ποῖα ταῦτα τὸν λόγον γὰρ ἀγνοῶ.  ἥκει τις αἰχμάλωτος Ἀργείων πάρα.  λέγει δὲ δὴ τί τῶν ἐκεῖ νεώτερον  †μέλλειν πέριξ πύργοισι Καδμείων πόλιν ὅπλοις ἑλίξειν αὐτίκ' Ἀργείων στρατόν.†  ἐξοιστέον τἄρ' ὅπλα Καδμείων πόλει.  ποῖ μῶν νεάζων οὐχ ὁρᾶις ἃ χρή ς' ὁρᾶν  ἐκτὸς τάφρων τῶνδ', ὡς μαχουμένους τάχα.  σμικρὸν τὸ πλῆθος τῆσδε γῆς, οἱ δ' ἄφθονοι.  ἐγὦιδα κείνους τοῖς λόγοις ὄντας θρασεῖς.  ἔχει τιν' ὄγκον τἄργος Ἑλλήνων πάρα.  θάρσει· τάχ' αὐτῶν πεδίον ἐμπλήσω φόνου.  θέλοιμ' ἄν· ἀλλὰ τοῦθ' ὁρῶ πολλοῦ πόνου.  ὡς οὐ καθέξω τειχέων ἔσω στρατόν.  καὶ μὴν τὸ νικᾶν γ' ἐστι πᾶν εὐβουλίας.  βούληι τράπωμαι δῆθ' ὁδοὺς ἄλλας τινάς  πάσας γε, πρὶν κίνδυνον εἰσάπαξ μολεῖν.  εἰ νυκτὸς αὐτοῖς προσβάλοιμεν ἐκ λόχου  εἴπερ σφαλείς γε δεῦρο σωθήσηι πάλιν.  ἴσον φέρει νύξ, τοῖς δὲ τολμῶσιν πλέον.  ἐνδυστυχῆσαι δεινὸν εὐφρόνης κνέφας.  ἀλλ' ἀμφὶ δεῖπνον οὖσι προσβάλω δόρυ  ἔκπληξις ἂν γένοιτο· νικῆσαι δὲ δεῖ.  βαθύς γέ τοι Διρκαῖος ἀναχωρεῖν πόρος.  ἅπαν κάκιον τοῦ φυλάσσεσθαι καλῶς.  τί δ' εἰ καθιππεύσαιμεν Ἀργείων στρατόν  κἀκεῖ πέφαρκται λαὸς ἅρμασιν πέριξ.  τί δῆτα δράσω πολεμίοισι δῶ πόλιν  μὴ δῆτα· βουλεύου δ', ἐπείπερ εἶ σοφός.  τίς οὖν πρόνοια γίγνεται σοφωτέρα  ἕπτ' ἄνδρας αὐτοῖς φασιν, ὡς ἤκους' ἐγώ ...  τί προστετάχθαι δρᾶν τὸ γὰρ σθένος βραχύ.  λόχων ἄνακτας ἑπτὰ προσκεῖσθαι πύλαις.  τί δῆτα δρῶμεν ἀπορίαν γὰρ οὐ μενῶ.  ἕπτ' ἄνδρας αὐτοῖς καὶ σὺ πρὸς πύλαις ἑλοῦ.  λόχων ἀνάσσειν ἢ μονοστόλου δορός  λόχων, προκρίνας οἵπερ ἀλκιμώτατοι.  ξυνῆκ'· ἀμύνειν τειχέων προσαμβάσεις.  καὶ ξυστρατήγους γ'· εἷς δ' ἀνὴρ οὐ πάνθ' ὁρᾶι.  θάρσει προκρίνας ἢ φρενῶν εὐβουλίαι  ἀμφότερ'· ἓν ἀπολειφθὲν γὰρ οὐδὲν θατέρου.  ἔσται τάδ'· ἐλθὼν ἑπτάπυργον ἐς †πόλιν† τάξω λοχαγοὺς πρὸς πύλαισιν, ὡς λέγεις, ἴσους ἴσοισι πολεμίοισιν ἀντιθείς. ὄνομα δ' ἑκάστου διατριβὴ πολλὴ λέγειν, ἐχθρῶν ὑπ' αὐτοῖς τείχεσιν καθημένων. ἀλλ' εἶμ', ὅπως ἂν μὴ καταργῶμεν χέρα. [καί μοι γένοιτ' ἀδελφὸν ἀντήρη λαβεῖν καὶ ξυσταθέντα διὰ μάχης ἑλεῖν δορὶ κτανεῖν θ', ὃς ἦλθε πατρίδα πορθήσων ἐμήν. γάμους δ' ἀδελφῆς Ἀντιγόνης παιδός τε σοῦ Αἵμονος, ἐάν τι τῆς τύχης ἐγὼ σφαλῶ, σοὶ χρὴ μέλεσθαι· τὴν δόσιν δ' ἐχέγγυον τὴν πρόσθε ποιῶ νῦν ἐπ' ἐξόδοις ἐμαῖς. μητρὸς δ' ἀδελφὸς εἶ· τί δεῖ μακρηγορεῖν τρέφ' ἀξίως νιν σοῦ τε τήν τ' ἐμὴν χάριν. πατὴρ δ' ἐς αὑτὸν ἀμαθίαν ὀφλισκάνει, ὄψιν τυφλώσας· οὐκ ἄγαν σφ' ἐπήινεσα· ἡμᾶς δ' ἀραῖσιν, ἢν τύχηι, κατακτενεῖ.] ἓν δ' ἐστὶν ἡμῖν ἀργόν, εἴ τι θέσφατον οἰωνόμαντις Τειρεσίας ἔχει φράσαι, τοῦδ' ἐκπυθέσθαι ταῦτ'· ἐγὼ δὲ παῖδα σὸν Μενοικέα, σοῦ πατρὸς αὐτεπώνυμον, λαβόντα πέμψω δεῦρο Τειρεσίαν, Κρέον· σοὶ μὲν γὰρ ἡδὺς ἐς λόγους ἀφίξεται, ἐγὼ δὲ τέχνην μαντικὴν ἐμεμψάμην ἤδη πρὸς αὐτόν, ὥστε μοι μομφὰς ἔχειν.
[πόλει δὲ καὶ σοὶ ταῦτ' ἐπισκήπτω, Κρέον· ἤνπερ κρατήσηι τἀμά, Πολυνείκους νέκυν μήποτε ταφῆναι τῆιδε Θηβαίαι χθονί, θνήισκειν δὲ τὸν θάψαντα, κἂν φίλων τις ἦι. σοὶ μὲν τάδ' εἶπον· προσπόλοις δ' ἐμοῖς λέγω·] ἐκφέρετε τεύχη πάνοπλά τ' ἀμφιβλήματα ὡς εἰς ἀγῶνα τὸν προκείμενον δορός [ὁρμώμεθ' ἤδη ξὺν δίκηι νικηφόρωι].
ἦ δεινά τις Ἔρις θεός, ἃ τάδε μήσατο πήματα γᾶς βασιλεῦσιν [Λαβδακίδαις πολυμόχθοις].
[ἐξ οὗ 'τεκνώθη Λάιος βίαι θεῶν πόσιν τ' ἔφυσε μητρὶ μέλεον Οἰδίπουν· αἵ θ' αἱματωποὶ δεργμάτων διαφθοραὶ θεῶν σόφισμα κἀπίδειξις Ἑλλάδι. ἃ συγκαλύψαι παῖδες Οἰδίπου χρόνωι χρήιζοντες, ὡς δὴ θεοὺς ὑπεκδραμούμενοι, ἥμαρτον ἀμαθῶς· οὔτε γὰρ γέρα πατρὶ οὔτ' ἔξοδον διδόντες ἄνδρα δυστυχῆ ἐξηγρίωσαν· ἐκ δ' ἔπνευς' αὐτοῖς ἀρὰς δεινάς, νοσῶν τε καὶ πρὸς ἠτιμασμένος. ἁγὼ τί οὐ δρῶν, ποῖα δ' οὐ λέγων ἔπη ἐς ἔχθος ἦλθον παισὶ τοῖσιν Οἰδίπου ἐγγὺς δὲ θάνατος αὐτόχειρ αὐτοῖς, Κρέον.] πολλοὶ δὲ νεκροὶ περὶ νεκροῖς πεπτωκότες Ἀργεῖα καὶ Καδμεῖα μείξαντες μέλη πικροὺς γόους δώσουσι Θηβαίαι χθονί.
[ἐκεῖνο μὲν γὰρ πρῶτον ἦν, τῶν Οἰδίπου μηδένα πολίτην μηδ' ἄνακτ' εἶναι χθονός, ὡς δαιμονῶντας κἀνατρέψοντας πόλιν. ἐπεὶ δὲ κρεῖσσον τὸ κακόν ἐστι τἀγαθοῦ, μί' ἔστιν ἄλλη μηχανὴ σωτηρίας.] ἀλλ' οὐ γὰρ εἰπεῖν οὔτ' ἐμοὶ τόδ' ἀσφαλὲς πικρόν τε τοῖσι τὴν τύχην κεκτημένοις πόλει παρασχεῖν φάρμακον σωτηρίας, ἄπειμι.
καὶ πῶς πατρώιαν γαῖαν οὐ σῶσαι θέλω  θέλεις ἀκοῦσαι δῆτα καὶ σπουδὴν ἔχεις  ἐς γὰρ τί μᾶλλον δεῖ προθυμίαν ἔχειν  [κλύοις ἂν ἤδη τῶν ἐμῶν θεσπισμάτων.] πρῶτον δ' ἐκεῖνο βούλομαι σαφῶς μαθεῖν, ποῦ 'στιν Μενοικεύς, ὅς με δεῦρ' ἐπήγαγεν  ὅδ' οὐ μακρὰν ἄπεστι, πλησίον δὲ σοῦ.
ἄκουε δή νυν θεσφάτων ἐμῶν ὁδόν [ἃ δρῶντες ἂν σώσαιτε Καδμείων πόλιν]· σφάξαι Μενοικέα τόνδε δεῖ ς' ὑπὲρ πάτρας, σὸν παῖδ', ἐπειδὴ τὴν τύχην αὐτὸς καλεῖς.
ἐκ τοῦ δ' ἐμοὶ τόδ' ἦλθε καὶ τέκνωι κακόν  [ὀρθῶς μ' ἐρωτᾶις κεἰς ἀγῶν' ἔρχηι λόγων.] δεῖ τόνδε θαλάμαις, οὗ δράκων ὁ γηγενὴς ἐγένετο Δίρκης ναμάτων ἐπίσκοπος, σφαγέντα φόνιον αἷμα γῆι δοῦναι χοάς, Κάδμωι παλαιῶν Ἄρεος ἐκ μηνιμάτων, ὃς γηγενεῖ δράκοντι τιμωρεῖ φόνον· καὶ ταῦτα δρῶντες σύμμαχον κτήσεσθ' Ἄρη.
σὺ δ' ἐνθάδ' ἡμῖν λοιπὸς εἶ Σπαρτῶν γένους ἀκέραιος ἔκ τε μητρὸς ἀρσένων τ' ἄπο [οἱ σοί τε παῖδες. Αἵμονος μὲν οὖν γάμοι σφαγὰς ἀπείργους'· οὐ γάρ ἐστιν ἤιθεος. κεἰ μὴ γὰρ εὐνῆς ἥψατ', ἀλλ' ἔχει λέχος].
[λέξει γὰρ ἀρχαῖς καὶ στρατηλάταις τάδε πύλας ἐφ' ἑπτὰ καὶ λοχαγέτας μολών.] κἂν μὲν φθάσωμεν, ἔστι σοι σωτηρία· ἢν δ' ὑστερήσηις, οἰχόμεσθα, κατθανῆι.  ποῖ δῆτα φεύγω τίνα πόλιν τίνα ξένων  ὅπου χθονὸς τῆσδ' ἐκποδὼν μάλιστ' ἔσηι.  οὔκουν σὲ φράζειν εἰκός, ἐκπονεῖν δ' ἐμέ  Δελφοὺς περάσας ...  ποῖ με χρή, πάτερ, μολεῖν  Αἰτωλίδ' ἐς γῆν.  ἐκ δὲ τῆσδε ποῖ περῶ  Θεσπρωτὸν οὖδας.  σεμνὰ Δωδώνης βάθρα  ἔγνως.  τί δὴ τόδ' ἔρυμά μοι γενήσεται  πόμπιμος ὁ δαίμων.  χρημάτων δὲ τίς πόρος  ἐγὼ πορεύσω χρυσόν.  εὖ λέγεις, πάτερ. χώρει νυν· ὡς σὴν πρὸς κασιγνήτην μολών, ἧς πρῶτα μαστὸν εἵλκυς', Ἰοκάστην λέγω, μητρὸς στερηθεὶς ὀρφανός τ' ἀποζυγείς, προσηγορήσας εἶμι καὶ σώσω βίον. ἀλλ' εἷα χώρει· μὴ τὸ σὸν κωλυέτω. γυναῖκες, ὡς εὖ πατρὸς ἐξεῖλον φόβον, κλέψας λόγοισιν, ὥσθ' ἃ βούλομαι τυχεῖν· ὅς μ' ἐκκομίζει, πόλιν ἀποστερῶν τύχης, καὶ δειλίαι δίδωσι. καὶ συγγνωστὰ μὲν γέροντι, τοὐμὸν δ' οὐχὶ συγγνώμην ἔχει, προδότην γενέσθαι πατρίδος ἥ μ' ἐγείνατο. ὡς οὖν ἂν εἰδῆτ', εἶμι καὶ σώσω πόλιν ψυχήν τε δώσω τῆσδ' ὑπερθανὼν χθονός. αἰσχρὸν γάρ· οἱ μὲν θεσφάτων ἐλεύθεροι κοὐκ εἰς ἀνάγκην δαιμόνων ἀφιγμένοι στάντες παρ' ἀσπίδ' οὐκ ὀκνήσουσιν θανεῖν, πύργων πάροιθε μαχόμενοι πάτρας ὕπερ, ἐγὼ δέ, πατέρα καὶ κασίγνητον προδοὺς πόλιν τ' ἐμαυτοῦ, δειλὸς ὣς ἔξω χθονὸς ἄπειμ', ὅπου δ' ἂν ζῶ κακὸς φανήσομαι μὰ τὸν μετ' ἄστρων Ζῆν' Ἄρη τε φοίνιον, ὃς τοὺς ὑπερτείλαντας ἐκ γαίας ποτὲ Σπαρτοὺς ἄνακτας τῆσδε γῆς ἱδρύσατο. ἀλλ' εἶμι καὶ στὰς ἐξ ἐπάλξεων ἄκρων σφάξας ἐμαυτὸν σηκὸν ἐς μελαμβαθῆ δράκοντος, ἔνθ' ὁ μάντις ἐξηγήσατο, ἐλευθερώσω γαῖαν. εἴρηται λόγος. [στείχω δέ, θανάτου δῶρον οὐκ αἰσχρὸν πόλει δώσων, νόσου δὲ τήνδ' ἀπαλλάξω χθόνα. εἰ γὰρ λαβὼν ἕκαστος ὅτι δύναιτό τις χρηστὸν διέλθοι τοῦτο κεἰς κοινὸν φέροι πατρίδι, κακῶν ἂν αἱ πόλεις ἐλασσόνων πειρώμεναι τὸ λοιπὸν εὐτυχοῖεν ἄν.]  ἔβας ἔβας ὦ πτεροῦσσα, Γᾶς λόχευμα νερτέρου τ' Ἐχίδνας, Καδμείων ἁρπαγά, πολύφθορος πολύστονος μειξοπάρθενος, δάιον τέρας, φοιτάσι πτεροῖς χαλαῖσί τ' ὠμοσίτοις· Διρκαίων ἅ ποτ' ἐκ τόπων νέους πεδαίρους' ἄλυρον ἀμφὶ μοῦσαν, ὀλομέναν γ' Ἐρινύν, ἔφερες ἔφερες ἄχεα πατρίδι φόνια· φόνιος ἐκ θεῶν ὃς τάδ' ἦν ὁ πράξας.
[ἔξελθ', ἄκουσον, Οἰδίπου κλεινὴ δάμαρ, λήξας' ὀδυρμῶν πενθίμων τε δακρύων.]  ὦ φίλτατ', οὔ που ξυμφορὰν ἥκεις φέρων Ἐτεοκλέους θανόντος, οὗ παρ' ἀσπίδα βέβηκας αἰεὶ πολεμίων εἴργων βέλη [τί μοί ποθ' ἥκεις καινὸν ἀγγελῶν ἔπος] τέθνηκεν ἢ ζῆι παῖς ἐμός σήμαινέ μοι.  ζῆι, μὴ τρέσηις, τοῦδ' ὥς ς' ἀπαλλάξω φόβου.  τί δ' ἑπτάπυργοιπῶς ἔχουσι περιβολαί  ἑστᾶς' ἄθραυστοι κοὐκ ἀνήρπασται πόλις.  ἦλθον δὲ πρὸς κίνδυνον Ἀργείου δορός  ἀκμήν γ' ἐπ' αὐτήν· ἀλλ' ὁ Καδμείων Ἄρης κρείσσων κατέστη τοῦ Μυκηναίου δορός.  ἓν εἰπὲ πρὸς θεῶν, εἴ τι Πολυνείκους πέρι οἶσθ'· ὡς μέλει μοι καὶ τόδ', εἰ λεύσσει φάος.  ζῆι σοι ξυνωρὶς ἐς τόδ' ἡμέρας τέκνων.  εὐδαιμονοίης. πῶς γὰρ Ἀργεῖον δόρυ πυλῶν ἀπεστήσασθε πυργηρούμενοι λέξον, γέροντα τυφλὸν ὡς κατὰ στέγας ἐλθοῦσα τέρψω, τῆσδε γῆς σεσωμένης.  ἐπεὶ Κρέοντος παῖς ὁ γῆς ὑπερθανὼν πύργων ἐπ' ἄκρων στὰς μελάνδετον ξίφος λαιμῶν διῆκε, τῆιδε γῆι σωτηρίαν, λόχους ἔνειμεν ἑπτὰ καὶ λοχαγέτας πύλας ἐφ' ἑπτά, φύλακας Ἀργείου δορός, σὸς παῖς, ἐφέδρους δ' ἱππότας μὲν ἱππόταις ἔταξ', ὁπλίτας δ' ἀσπιδηφόροις ἔπι, ὡς τῶι νοσοῦντι τειχέων εἴη δορὸς ἀλκὴ δι' ὀλίγου. περγάμων δ' ἀπ' ὀρθίων λεύκασπιν εἰσορῶμεν Ἀργείων στρατὸν Τευμησσὸν ἐκλιπόντα καὶ τάφρου πέλας [δρόμωι ξυνῆψαν ἄστυ Καδμείας χθονός].
[καὶ πρῶτα μὲν προσῆγε Νηίσταις πύλαις λόχον πυκναῖσιν ἀσπίσιν πεφρικότα ὁ τῆς κυναγοῦ Παρθενοπαῖος ἔκγονος, ἐπίσημ' ἔχων οἰκεῖον ἐν μέσωι σάκει, ἑκηβόλοις τόξοισιν Ἀταλάντην κάπρον χειρουμένην Αἰτωλόν. ἐς δὲ Προιτίδας πύλας ἐχώρει σφάγι' ἔχων ἐφ' ἅρματι ὁ μάντις Ἀμφιάραος, οὐ σημεῖ' ἔχων ὑβρισμέν' ἀλλὰ σωφρόνως ἄσημ' ὅπλα. Ὠγύγια δ' ἐς πυλώμαθ' Ἱππομέδων ἄναξ ἔστειχ' ἔχων σημεῖον ἐν μέσωι σάκει στικτοῖς Πανόπτην ὄμμασιν δεδορκότα, τὰ μὲν σὺν ἄστρων ἐπιτολαῖσιν ὄμματα βλέποντα, τὰ δὲ κρύπτοντα δυνόντων μέτα, ὡς ὕστερον θανόντος εἰσορᾶν παρῆν. Ὁμολωίσιν δὲ τάξιν εἶχε πρὸς πύλαις Τυδεύς, λέοντος δέρος ἔχων ἐπ' ἀσπίδι χαίτηι πεφρικός· δεξιᾶι δὲ λαμπάδα Τιτὰν Προμηθεὺς ἔφερεν ὡς πρήσων πόλιν. ὁ σὸς δὲ Κρηναίαισι Πολυνείκης πύλαις Ἄρη προσῆγε· Ποτνιάδες δ' ἐπ' ἀσπίδι ἐπίσημα πῶλοι δρομάδες ἐσκίρτων φόβωι, εὖ πως στρόφιγξιν ἔνδοθεν κυκλούμεναι πόρπαχ' ὑπ' αὐτόν, ὥστε μαίνεσθαι δοκεῖν. ὁ δ' οὐκ ἔλασσον Ἄρεος ἐς μάχην φρονῶν Καπανεὺς προσῆγε λόχον ἐπ' Ἠλέκτραις πύλαις· σιδηρονώτοις δ' ἀσπίδος κύκλοις ἐπῆν γίγας ἐπ' ὤμοις γηγενὴς ὅλην πόλιν φέρων μοχλοῖσιν ἐξανασπάσας βάθρων, ὑπόνοιαν ἡμῖν οἷα πείσεται πόλις. ταῖς δ' ἑβδόμαις Ἄδραστος ἐν πύλαισιν ἦν, ἑκατὸν ἐχίδναις ἀσπίδ' ἐκπληρῶν γραφῆι, ὕδρας ἔχων λαιοῖσιν ἐν βραχίοσιν Ἀργεῖον αὔχημ'· ἐκ δὲ τειχέων μέσων δράκοντες ἔφερον τέκνα Καδμείων γνάθοις. παρῆν δ' ἑκάστου τῶνδέ μοι θεάματα ξύνθημα παραφέροντι ποιμέσιν λόχων.] καὶ πρῶτα μὲν τόξοισι καὶ μεσαγκύλοις ἐμαρνάμεσθα σφενδόναις θ' ἑκηβόλοις πέτρων τ' ἀραγμοῖς· ὡς δ' ἐνικῶμεν μάχηι, ἔκλαγξε Τυδεὺς καὶ σὸς ἐξαίφνης γόνος·  τέκνα Δαναῶν, πρὶν κατεξάνθαι βολαῖς, τί μέλλετ' ἄρδην πάντες ἐμπίπτειν πύλαις, γυμνῆτες ἱππῆς ἁρμάτων τ' ἐπιστάται ἠχῆς δ' ὅπως ἤκουσαν, οὔτις ἀργὸς ἦν· πολλοὶ δ' ἔπιπτον κρᾶτας αἱματούμενοι, ἡμῶν τ' ἐς οὖδας εἶδες ἂν πρὸ τειχέων πυκνοὺς κυβιστητῆρας ἐκνενευκότας· ξηρὰν δ' ἔδευον γαῖαν αἵματος ῥοαῖς.
ἤδη δ' ὑπερβαίνοντα γεῖσα τειχέων βάλλει κεραυνῶι Ζεύς νιν· ἐκτύπησε δὲ χθών, ὥστε δεῖσαι πάντας· ἐκ δὲ κλιμάκων [ἐσφενδονᾶτο χωρὶς ἀλλήλων μέλη, κόμαι μὲν εἰς Ὄλυμπον, αἷμα δ' ἐς χθόνα, χεῖρες δὲ καὶ κῶλ' ὡς κύκλωμ' Ἰξίονος] εἱλίσσετ', ἐς γῆν δ' ἔμπυρος πίπτει νεκρός.
[καὶ νῦν γὰρ αὐτὴν δαιμόνων ἔσωσέ τις.] [ καλὸν τὸ νικᾶν· εἰ δ' ἀμείνον' οἱ θεοὶ γνώμην ἔχουσιν, εὐτυχὴς εἴην ἐγώ.]  καλῶς τὰ τῶν θεῶν καὶ τὰ τῆς τύχης ἔχει· παῖδές τε γάρ μοι ζῶσι κἀκπέφευγε γῆ.
[λέξαντες Ἀργείοισι Καδμείοισί τε ἐς κοινὸν οἷον μήποτ' ὤφελον λόγον. Ἐτεοκλέης δ' ὑπῆρξ' ἀπ' ὀρθίου σταθεὶς πύργου, κελεύσας σῖγα κηρῦξαι στρατῶι· ἔλεξε δ'·  γῆς Ἑλλάδος στρατηλάται, Δαναῶν ἀριστῆς, οἵπερ ἤλθετ' ἐνθάδε, Κάδμου τε λαός, μήτε Πολυνείκους χάριν ψυχὰς ἀπεμπολᾶτε μήθ' ἡμῶν ὕπερ. ἐγὼ γὰρ αὐτὸς τόνδε κίνδυνον μεθεὶς μόνος συνάψω συγγόνωι τὠμῶι μάχην· κἂν μὲν κτάνω τόνδ', οἶκον οἰκήσω μόνος, ἡσσώμενος δὲ τῶιδε παραδώσω μόνωι· ὑμεῖς δ' ἀγῶν' ἀφέντες, Ἀργεῖοι, χθόνα νίσεσθε, βίοτον μὴ λιπόντες ἐνθάδε· Σπαρτῶν τε λαὸς ἅλις ὃς κεῖται νεκρός. τοσαῦτ' ἔλεξε. σὸς δὲ Πολυνείκης γόνος ἐκ τάξεων ὤρουσε κἀπήινει λόγους. πάντες δ' ἐπερρόθησαν Ἀργεῖοι τάδε Κάδμου τε λαὸς ὡς δίκαι' ἡγούμενοι. ἐπὶ τοῖσδε δ' ἐσπείσαντο κἀν μεταιχμίοις ὅρκους συνῆψαν ἐμμενεῖν στρατηλάται. ἤδη δ' ἔκρυπτον σῶμα παγχάλκοις ὅπλοις δισσοὶ γέροντος Οἰδίπου νεανίαι· φίλοι δ' ἐκόσμουν, τῆσδε μὲν πρόμον χθονὸς Σπαρτῶν ἀριστῆς, τὸν δὲ Δαναϊδῶν ἄκροι. ἔσταν δὲ λαμπρὼ χρῶμά τ' οὐκ ἠλλαξάτην μαργῶντ' ἐπ' ἀλλήλοισιν ἱέναι δόρυ. παρεξιόντες δ' ἄλλος ἄλλοθεν φίλων λόγοις ἐθάρσυνόν τε κἀξηύδων τάδε· Πολύνεικες, ἐν σοὶ Ζηνὸς ὀρθῶσαι βρέτας τροπαῖον Ἄργει τ' εὐκλεᾶ δοῦναι λόγον· Ἐτεοκλέα δ' αὖ· Νῦν πόλεως ὑπερμαχεῖς, νῦν καλλίνικος γενόμενος σκήπτρων κρατεῖς. τάδ' ἠγόρευον παρακαλοῦντες ἐς μάχην. μάντεις δὲ μῆλ' ἔσφαζον ἐμπύρους τ' ἀκμὰς ῥήξεις τ' ἐνώμων ὑγρότητ' ἐναντίαν ἄκραν τε λαμπάδ', ἣ δυοῖν ὅρους ἔχει, νίκης τε σῆμα καὶ τὸ τῶν ἡσσωμένων.] ἀλλ', εἴ τιν' ἀλκὴν ἢ σοφοὺς ἔχεις λόγους ἢ φίλτρ' ἐπωιδῶν, στεῖχ', ἐρήτυσον τέκνα δεινῆς ἁμίλλης· ὡς ὁ κίνδυνος μέγας [καὶ τἆθλα δεινά· δάκρυά σοι γενήσεται δισσοῖν στερείσηι τῆιδ' ἐν ἡμέραι τέκνοιν].
[οὐκ ἐν χορείαις οὐδὲ παρθενεύμασιν νῦν σοι προχωρεῖ δαιμόνων κατάστασις, ἀλλ' ἄνδρ' ἀρίστω καὶ κασιγνήτω σέθεν ἐς θάνατον ἐκνεύοντε κωλῦσαί σε δεῖ ξὺν μητρὶ τῆι σῆι μὴ πρὸς ἀλλήλοιν θανεῖν.]  τίν', ὦ τεκοῦσα μῆτερ, ἔκπληξιν νέαν φίλοις ἀυτεῖς τῶνδε δωμάτων πάρος  ὦ θύγατερ, ἔρρει σῶν κασιγνήτων βίος.
ἔπειγ' ἔπειγε, θύγατερ· ὡς, ἢν μὲν φθάσω παῖδας πρὸ λόγχης, οὑμὸς ἐν φάει βίος· [ἢν δ' ὑστερήσηις, οἰχόμεσθα, κατθανῆι·] θανοῦσι δ' αὐτοῖς συνθανοῦσα κείσομαι.  αἰαῖ αἰαῖ, τρομερὰν φρίκαι τρομερὰν φρέν' ἔχω· διὰ σάρκα δ' ἐμὰν ἔλεος ἔλεος ἔμολε ματέρος δειλαίας. δίδυμα τέκεα πότερος ἄρα πότερον αἱμάξει ἰώ μοι πόνων, ἰὼ Ζεῦ, ἰὼ Γᾶ ὁμογενῆ δέραν, ὁμογενῆ ψυχὰν δι' ἀσπίδων, δι' αἱμάτων τάλαιν' ἐγὼ τάλαινα, πότερον ἄρα νέκυν ὀλόμενον ἀχήσω φεῦ δᾶ φεῦ δᾶ, δίδυμοι θῆρες, φόνιαι ψυχαὶ δορὶ παλλομένωι πέσεα πέσεα δάϊ' αὐτίχ' αἱμάξετον. τάλανες, ὅτι ποτὲ μονομάχον ἐπὶ φρέν' ἠλθέτην. βοᾶι βαρβάρωι στενακτὰν ἰαχὰν μελομέναν νεκροῖς δάκρυσι θρηνήσω. σχεδὸν τύχα, πέλας φόνος· κρινεῖ ξίφος τὸ μέλλον. πότμος ἄποτμος ὁ φόνος ἕνεκ' Ἐρινύων. [ἀλλὰ γὰρ Κρέοντα λεύσσω τόνδε δεῦρο συννεφῆ πρὸς δόμους στείχοντα, παύσω τοὺς παρεστῶτας γόους.  οἴμοι, τί δράσω πότερ' ἐμαυτὸν ἢ πόλιν στένω δακρύσας, ἣν πέριξ ἔχει νέφος τοιοῦτον ὥστε δι' Ἀχέροντος ἱέναι ἐμός τε γὰρ παῖς γῆς ὄλωλ' ὑπερθανών, τοὔνομα λαβὼν γενναῖον, ἀνιαρὸν δ' ἐμοί· ὃν ἄρτι κρημνῶν ἐκ δρακοντείων ἑλὼν αὐτοσφαγῆ δύστηνος ἐκόμις' ἐν χεροῖν. βοᾶι δὲ δῶμα πᾶν. ἐγὼ δ' ἥκω μετὰ γέρων ἀδελφὴν γραῖαν Ἰοκάστην, ὅπως λούσηι προθῆταί τ' οὐκέτ' ὄντα παῖδ' ἐμόν. τοῖς γὰρ θανοῦσι χρὴ τὸν οὐ τεθνηκότα τιμὰς διδόντα χθόνιον εὐσεβεῖν θεόν.  βέβηκ' ἀδελφὴ σὴ δόμων ἔξω, Κρέον, κόρη τε μητρὸς Ἀντιγόνη κοινῶι ποδί.  ποῖ κἀπὶ ποίαν συμφοράν σήμαινέ μοι.  ἤκουσε τέκνα μονομάχωι μέλλειν δορὶ ἐς ἀσπίδ' ἥξειν βασιλικῶν δόμων ὕπερ.  πῶς φήις νέκυν τοι παιδὸς ἀγαπάζων ἐμοῦ οὐκ ἐς τόδ' ἦλθον ὥστε καὶ τάδ' εἰδέναι.  ἀλλ' οἴχεται μὲν σὴ κασιγνήτη πάλαι· δοκῶ δ' ἀγῶνα τὸν περὶ ψυχῆς, Κρέον, ἤδη πεπρᾶχθαι παισὶ τοῖσιν Οἰδίπου.  οἴμοι, τὸ μὲν σημεῖον εἰσορῶ τόδε, σκυθρωπὸν ὄμμα καὶ πρόσωπον ἀγγέλου στείχοντος, ὃς πᾶν ἀγγελεῖ τὸ δρώμενον.]  ὦ τάλας ἐγώ, τίν' εἴπω μῦθον ἢ τίνας γόους  οἰχόμεσθ'· οὐκ εὐπροσώποις φροιμίοις ἄρχηι λόγου.
[ πρὸς πεπραγμένοισιν ἄλλοις πήμασιν. λέγεις δὲ τί  οὐκέτ' εἰσὶ σῆς ἀδελφῆς παῖδες ἐν φάει, Κρέον.  αἰαῖ· μεγάλα μοι θροεῖς πάθεα καὶ πόλει. ὦ δώματ' εἰσηκούσατ' Οἰδίπου τάδε, παίδων ὁμοίαις συμφοραῖς ὀλωλότων  ὥστ' ἂν δακρῦσαί γ', εἰ φρονοῦντ' ἐτύγχανεν.  οἴμοι ξυμφορᾶς βαρυποτμωτάτας, οἴμοι κακῶν δύστηνος, ὦ τάλας ἐγώ.  εἰ καὶ τὰ πρὸς τούτοισί γ' εἰδείης κακά.  καὶ πῶς γένοιτ' ἂν τῶνδε δυσποτμώτερα  τέθνηκ' ἀδελφὴ σὴ δυοῖν παίδοιν μέτα.  ἀνάγετ' ἀνάγετε κωκυτὸν ἐπὶ κάρα τε λευκοπήχεις κτύπους χεροῖν.  ὦ τλῆμον, οἷον τέρμον', Ἰοκάστη, βίου γάμων τε τῶν σῶν Σφιγγὸς αἰνιγμοῖς ἔτλης.]  πῶς καὶ πέπρακται διπτύχων παίδων φόνος ἀρᾶς τ' ἀγώνισμ' Οἰδίπου σήμαινέ μοι.
τὰ μὲν πρὸ πύργων εὐτυχήματα χθονὸς οἶσθ'· οὐ μακρὰν γὰρ τειχέων περιπτυχαί [ὥστ' οὐχ ἅπαντά ς' εἰδέναι τὰ δρώμενα].
ἐπεὶ δὲ χαλκέοις σῶμ' ἐκοσμήσανθ' ὅπλοις οἱ τοῦ γέροντος Οἰδίπου νεανίαι, ἔστησαν ἐλθόντ' ἐς μέσον μεταίχμιον [δισσὼ στρατηγὼ καὶ διπλὼ στρατηλάτα] ὡς εἰς ἀγῶνα μονομάχου τ' ἀλκὴν δορός.
[αἴσχιστον αἰτῶν στέφανον, ὁμογενῆ κτανεῖν. πολλοῖς δ' ἐπήιει δάκρυα τῆς εὐχῆς ὅση, κἄβλεψαν ἀλλήλοισι διαδόντες κόρας.] Ἐτεοκλέης δὲ Παλλάδος χρυσάσπιδος βλέψας πρὸς οἶκον ηὔξατ'·  Διὸς κόρη, δὸς ἔγχος ἡμῖν καλλίνικον ἐκ χερὸς ἐς στέρν' ἀδελφοῦ τῆσδ' ἀπ' ὠλένης βαλεῖν [κτανεῖν θ' ὃς ἦλθε πατρίδα πορθήσων ἐμήν].
[πλείων δὲ τοῖς ὁρῶσιν ἐστάλασς' ἱδρὼς ἢ τοῖσι δρῶσι διὰ φίλων ὀρρωδίαν.] Ἐτεοκλέης δὲ ποδὶ μεταψαίρων πέτρον ἴχνους ὑπόδρομον, κῶλον ἐκτὸς ἀσπίδος τίθησι· Πολυνείκης δ' ἀπήντησεν δορί, πληγὴν σιδήρωι παραδοθεῖσαν εἰσιδών, κνήμην τε διεπέρασεν Ἀργεῖον δόρυ· στρατὸς δ' ἀνηλάλαξε Δαναϊδῶν ἅπας.
ἐπεὶ τέκνω πεσόντ' ἐλειπέτην βίον, ἐν τῶιδε μήτηρ ἡ τάλαινα †προσπίτνει† [σὺν παρθένωι τε καὶ προθυμίαι ποδός]. τετρωμένους δ' ἰδοῦσα καιρίους σφαγὰς ὤιμωξεν·  τέκν', ὑστέρα βοηδρόμος πάρειμι. προσπίτνουσα δ' ἐν μέρει τέκνα ἔκλαι', ἐθρήνει τὸν πολὺν μαστῶν πόνον στένους', ἀδελφή θ' ἡ παρασπίζους' ὁμοῦ·  γηροβοσκὼ μητρός γάμους ἐμοὺς προδόντ' ἀδελφὼ φιλτάτω. στέρνων δ' ἄπο φύσημ' ἀνεὶς †δύστλητον† Ἐτεοκλῆς ἄναξ ἤκουσε μητρός, κἀπιθεὶς ὑγρὰν χέρα φωνὴν μὲν οὐκ ἀφῆκεν, ὀμμάτων δ' ἄπο προσεῖπε δακρύοις, ὥστε σημῆναι φίλα. ὁ δ' ἦν ἔτ' ἔμπνους, πρὸς κασιγνήτην δ' ἰδὼν γραῖάν τε μητέρ' εἶπε Πολυνείκης τάδε· Ἀπωλόμεσθα, μῆτερ· οἰκτίρω δέ σε καὶ τήνδ' ἀδελφὴν καὶ κασίγνητον νεκρόν· φίλος γὰρ ἐχθρὸς ἐγένετ', ἀλλ' ὅμως φίλος. θάψον δέ μ', ὦ τεκοῦσα, καὶ σύ, σύγγονε, ἐν γῆι πατρώιαι, καὶ πόλιν θυμουμένην παρηγορεῖτον, ὡς τοσόνδε γοῦν τύχω χθονὸς πατρώιας, κεἰ δόμους ἀπώλεσα. ξυνάρμοσον δὲ βλέφαρά μου τῆι σῆι χερί, μῆτερτίθησι δ' αὐτὸς ὀμμάτων ἔπι καὶ χαίρετ'· ἤδη γάρ με περιβάλλει σκότος. ἄμφω δ' ἅμ' ἐξέπνευσαν ἄθλιον βίον. μήτηρ δ', ὅπως ἐσεῖδε τήνδε συμφοράν, ὑπερπαθήσας' ἥρπας' ἐκ νεκρῶν ξίφος κἄπραξε δεινά· διὰ μέσου γὰρ αὐχένος ὠθεῖ σίδηρον, ἐν δὲ τοῖσι φιλτάτοις θανοῦσα κεῖται περιβαλοῦς' ἀμφοῖν χέρας. ἀνῆιξε δ' ὀρθὸς λαὸς εἰς ἔριν λόγων, ἡμεῖς μὲν ὡς νικῶντα δεσπότην ἐμόν, οἱ δ' ὡς ἐκεῖνον· ἦν δ' ἔρις στρατηλάταις. [οἱ μὲν πατάξαι πρόσθε Πολυνείκη δορί, οἱ δ' ὡς θανόντων οὐδαμοῦ νίκη πέλοι. κἀν τῶιδ' ὑπεξῆλθ' Ἀντιγόνη στρατοῦ δίχα.] οἱ δ' εἰς ὅπλ' ἦισσον· εὖ δέ πως προμηθίαι καθῆστο Κάδμου λαὸς ἀσπίδων ἔπι, κἄφθημεν οὔπω τεύχεσιν πεφαργμένον Ἀργεῖον ἐσπεσόντες ἐξαίφνης στρατόν. κοὐδεὶς ὑπέστη, πεδία δ' ἐξεπίμπλασαν φεύγοντες, ἔρρει δ' αἷμα μυρίον νεκρῶν λόγχαις πιτνόντων. ὡς δ' ἐνικῶμεν μάχηι, οἱ μὲν Διὸς τροπαῖον ἵστασαν βρέτας, οἱ δ' ἀσπίδας συλῶντες Ἀργείων νεκρῶν σκυλεύματ' εἴσω τειχέων ἐπέμπομεν. ἄλλοι δὲ τοὺς θανόντας Ἀντιγόνης μέτα νεκροὺς φέρουσιν ἐνθάδ' οἰκτίσαι φίλοις. πόλει δ' ἀγῶνες οἱ μὲν εὐτυχέστατοι τῆιδ' ἐξέβησαν, οἱ δὲ δυστυχέστατοι.  οὐκ εἰς ἀκοὰς ἔτι δυστυχία δώματος ἥκει· παρὰ γὰρ λεύσσειν πτώματα νεκρῶν τρισσῶν ἤδη τάδε πρὸς μελάθροις κοινῶι θανάτωι σκοτίαν αἰῶνα λαχόντων.  οὐ προκαλυπτομένα βοτρυώδεος ἁβρὰ παρῆιδος οὐδ' ὑπὸ παρθενίας τὸν ὑπὸ βλεφάροις φοίνικ', ἐρύθημα προσώπου, αἰδομένα φέρομαι βάκχα νεκύων, κράδεμνα δικοῦσα κόμας ἀπ' ἐμᾶς, στολίδος κροκόεσσαν ἀνεῖσα τρυφάν, ἁγεμόνευμα νεκροῖσι πολύστονον. αἰαῖ, ἰώ μοι. ὦ Πολύνεικες, ἔφυς ἄρ' ἐπώνυμος. ὤμοι Θῆβαι. σὰ δ' ἔριςοὐκ ἔρις ἀλλὰ φόνωι φόνος Οἰδιπόδα δόμον ὤλεσε κρανθεῖς' αἵματι δεινῶι, αἵματι λυγρῶι. †τίνα προσωιδὸν† ἢ τίνα μουσοπόλον στοναχὰν ἐπὶ δάκρυσι δάκρυσιν, ὦ δόμος, ὦ δόμος, ἀγκαλέσωμαι, τρισσὰ φέρουσα †τάδε σώματα† σύγγονα, ματέρα καὶ τέκνα, χάρματ' Ἐρινύος ἃ δόμον Οἰδιπόδα πρόπαρ ὤλεσε, τᾶς ἀγρίας ὅτε δυσξύνετον ξυνετὸς μέλος ἔγνω Σφιγγὸς ἀοιδοῦ σῶμα φονεύσας. ἰώ μοί μοι· τίς Ἑλλὰς ἢ βάρβαρος ἢ τῶν προπάροιθ' εὐγενετᾶν ἕτερος ἔτλα κακῶν τοσῶνδ' αἵματος ἁμερίου τοιάδ' ἄχεα φανερά, †τάλαιν' ὡς ἐλελίζει† τίς ἄρ' ὄρνις δρυὸς ἢ ἐλάτας ἀκροκόμοις ἂμ πετάλοις μονομάτορσιν ὀδυρμοῖς ἐμοῖς ἄχεσι συνωιδός αἴλινον αἰάγμασιν ἃ τούσδε προκλαίω μονάδ' αἰῶνα διάξουσα τὸν αἰεὶ χρόνον ἐν λειβομένοισιν δάκρυσιν. τίν' ἐπὶ πρῶτον ἀπὸ χαίτας σπαραγμοῖς ἀπαρχὰς βάλω ματρὸς ἐμᾶς ἢ διδύμοις ἀγαλάκτοις παρὰ μαστοῖς ἢ πρὸς ἀδελφῶν οὐλόμεν' ἀικίσματα νεκρῶν ὀτοτοτοῖ, λεῖπε σοὺς δόμους, ἀλαὸν ὄμμα φέρων, πάτερ γεραιέ, δεῖξον, Οἰδιπόδα, σὸν αἰῶνα μέλεον, ὃς ἔτι †δώμασιν ἀέριον σκότον† ὄμμασι σοῖσι βαλὼν ἕλκεις μακρόπνουν ζόαν. κλύεις, ὦ κατ' αὐλὰν ἀλαίνων γεραιὸν πόδ' ἢ δεμνίοις δύστανος ἰαύων  τί μ', ὦ παρθένε, βακτρεύμασι τυφλοῦ ποδὸς ἐξάγαγες ἐς φῶς λεχήρη σκοτίων ἐκ θαλάμων οἰκτροτάτοισιν δακρύοισιν, πολιὸν αἰθεροφαὲς εἴδωλον ἢ νέκυν ἔνερθεν ἢ πτανὸν ὄνειρον  δυστυχὲς ἀγγελίας ἔπος εἴσηι, πάτερ· οὐκέτι σοι τέκνα λεύσσει φάος οὐδ' ἄλοχος, παραβάκτροις ἃ πόδα σὸν τυφλόπουν θεραπεύμασιν αἰὲν ἐμόχθει, ὦ πάτερ, ὤμοι.  ὤμοι ἐγὼ παθέων· πάρα γὰρ †στενάχειν τάδ' ἀυτεῖν†. τρισσαὶ ψυχαὶ ποίαι μοίραι πῶς ἔλιπον φάος ὦ τέκνον, αὔδα.  οὐκ ἐπ' ὀνείδεσιν οὐδ' ἐπιχάρμασιν ἀλλ' ὀδύναισι λέγω· σὸς ἀλάστωρ ξίφεσιν βρίθων καὶ πυρὶ καὶ σχετλίαισι μάχαις ἐπὶ παῖδας ἔβα σούς, ὦ πάτερ, ὤμοι.  αἰαῖ.  τί τόδε καταστένεις  τέκνα.  δι' ὀδύνας ἔβας· εἰ δὲ τέθριππά γ' ἔθ' ἅρματα λεύσσων ἀελίου τάδε σώματα νεκρῶν ὄμματος αὐγαῖς σαῖς ἐπενώμας  τῶν μὲν ἐμῶν τεκέων φανερὸν κακόν· ἁ δὲ τάλαιν' ἄλοχος τίνι μοι, τέκνον, ὤλετο μοίραι  δάκρυα γοερὰ φανερὰ πᾶσι τιθεμένα, τέκεσι μαστὸν ἔφερεν ἔφερεν ἱκέτις ἱκέτιν ὀρομένα. [ηὗρε δ' ἐν Ἠλέκτραισι πύλαις τέκνα λωτοτρόφον κατὰ λείμακα λόγχαις κοινὸν ἐνυάλιον μάτηρ, ὥστε λέοντας ἐναύλους, μαρναμένους ἐπὶ τραύμασιν, αἵματος ἤδη ψυχρὰν λοιβὰν φονίαν, ἃν ἔλαχ' Ἅιδας, ὤπασε δ' Ἄρης.] χαλκόκροτον δὲ λαβοῦσα νεκρῶν πάρα φάσγανον εἴσω σαρκὸς ἔβαψεν, ἄχει δὲ τέκνων ἔπες' ἀμφὶ νεκροῖσιν.
[ πολλῶν κακῶν κατῆρξεν Οἰδίπου δόμοις τόδ' ἦμαρ· εἴη δ' εὐτυχέστερος βίος.  οἴκτων μὲν ἤδη λήγεθ', ὡς ὥρα τάφου μνήμην τίθεσθαι· τῶνδε δ', Οἰδίπου, λόγων ἄκουσον· ἀρχὰς τῆσδε γῆς ἔδωκέ μοι Ἐτεοκλέης παῖς σός, γάμων φερνὰς διδοὺς Αἵμονι κόρης τε λέκτρον Ἀντιγόνης σέθεν. οὔκουν ς' ἐάσω τήνδε γῆν οἰκεῖν ἔτι· σαφῶς γὰρ εἶπε Τειρεσίας οὐ μή ποτε σοῦ τήνδε γῆν οἰκοῦντος εὖ πράξειν πόλιν. ἀλλ' ἐκκομίζου· καὶ τάδ' οὐχ ὕβρει λέγω οὐδ' ἐχθρὸς ὤν σοι, διὰ δὲ τοὺς ἀλάστορας τοὺς σοὺς δεδοικὼς μή τι γῆ πάθηι κακόν.  ὦ μοῖρ', ἀπ' ἀρχῆς ὥς μ' ἔφυσας ἄθλιον καὶ τλήμον', εἴ τις ἄλλος ἀνθρώπων ἔφυ· ὃν καὶ πρὶν ἐς φῶς μητρὸς ἐκ γονῆς μολεῖν ἄγονον Ἀπόλλων Λαΐωι μ' ἐθέσπισεν φονέα γενέσθαι πατρός· ὦ τάλας ἐγώ. ἐπεὶ δ' ἐγενόμην, αὖθις ὁ σπείρας πατὴρ κτείνει με νομίσας πολέμιον πεφυκέναι· χρῆν γὰρ θανεῖν νιν ἐξ ἐμοῦ· πέμπει δέ με μαστὸν ποθοῦντα θηρσὶν ἄθλιον βοράν· οὗ σωιζόμεσθα· Ταρτάρου γὰρ ὤφελεν ἐλθεῖν Κιθαιρὼν εἰς ἄβυσσα χάσματα, ὅς μ' οὐ διώλες' ἀλλὰ δουλεῦσαί †τέ μοι† δαίμων ἔδωκε Πόλυβον ἀμφὶ δεσπότην. κτανὼν δ' ἐμαυτοῦ πατέρ' ὁ δυσδαίμων ἐγὼ ἐς μητρὸς ἦλθον τῆς ταλαιπώρου λέχος παῖδάς τ' ἀδελφοὺς ἔτεκον, οὓς ἀπώλεσα, ἀρὰς παραλαβὼν Λαΐου καὶ παισὶ δούς. οὐ γὰρ τοσοῦτον ἀσύνετος πέφυκ' ἐγὼ ὥστ' εἰς ἔμ' ὄμματ' ἔς τ' ἐμῶν παίδων βίον ἄνευ θεῶν του ταῦτ' ἐμηχανησάμην. εἶἑν· τί δράσω δῆθ' ὁ δυσδαίμων ἐγώ τίς ἡγεμών μοι ποδὸς ὁμαρτήσει τυφλοῦ ἥδ' ἡ θανοῦσα ζῶσά γ' ἂν σάφ' οἶδ' ὅτι. ἀλλ' εὔτεκνος ξυνωρίς ἀλλ' οὐκ ἔστι μοι. ἀλλ' ἔτι νεάζων αὐτὸς εὕροιμ' ἂν βίον πόθεν τί μ' ἄρδην ὧδ' ἀποκτείνεις, Κρέον ἀποκτενεῖς γάρ, εἴ με γῆς ἔξω βαλεῖς. οὐ μὴν ἑλίξας γ' ἀμφὶ σὸν χεῖρας γόνυ κακὸς φανοῦμαι· τὸ γὰρ ἐμόν ποτ' εὐγενὲς οὐκ ἂν προδοίην, οὐδέ περ πράσσων κακῶς.  σοί τ' εὖ λέλεκται γόνατα μὴ χρώιζειν ἐμά, ἐγὼ δὲ ναίειν ς' οὐκ ἐάσαιμ' ἂν χθόνα. νεκρῶν δὲ τῶνδε τὸν μὲν ἐς δόμους χρεὼν ἤδη κομίζειν, τόνδε δ', ὃς πέρσων πόλιν πατρίδα σὺν ἄλλοις ἦλθε, Πολυνείκους νέκυν, ἐκβάλετ' ἄθαπτον τῆσδ' ὅρων ἔξω χθονός. κηρύξεται δὲ πᾶσι Καδμείοις τάδε· ὃς ἂν νεκρὸν τόνδ' ἢ καταστέφων ἁλῶι ἢ γῆι καλύπτων θάνατον ἀνταλλάξεται· ἐᾶν δ' ἄκλαυτον, ἄταφον, οἰωνοῖς βοράν. σὺ δ' ἐκλιποῦσα τριπτύχους θρήνους νεκρῶν κόμιζε σαυτήν, Ἀντιγόνη, δόμων ἔσω καὶ παρθενεύου τὴν ἐσιοῦσαν ἡμέραν μένους', ἐν ἧι σε λέκτρον Αἵμονος μένει.  ὦ πάτερ, ἐν οἵοις κείμεθ' ἄθλιοι κακοῖς. ὡς σὲ στενάζω τῶν τεθνηκότων πλέον· οὐ γὰρ τὸ μέν σοι βαρὺ κακῶν, τὸ δ' οὐ βαρύ, ἀλλ' εἰς ἅπαντα δυστυχὴς ἔφυς, πάτερ. ἀτὰρ ς' ἐρωτῶ τὸν νεωστὶ κοίρανον· τί τόνδ' ὑβρίζεις πατέρ' ἀποστέλλων χθονός τί θεσμοποιεῖς ἐπὶ ταλαιπώρωι νεκρῶι  Ἐτεοκλέους βουλεύματ', οὐχ ἡμῶν, τάδε.  ἄφρονά γε, καὶ σὺ μῶρος ὃς ἐπίθου τάδε.  πῶς τἀντεταλμέν' οὐ δίκαιον ἐκπονεῖν  οὔκ, ἢν πονηρά γ' ἦι κακῶς τ' εἰρημένα.  τί δ' οὐ δικαίως ὅδε κυσὶν δοθήσεται  οὐκ ἔννομον γὰρ τὴν δίκην πράσσεσθέ νιν.  εἴπερ γε πόλεως ἐχθρὸς ἦν οὐκ ἐχθρὸς ὤν.  οὔκουν ἔδωκε τῆι τύχηι τὸν δαίμονα  καὶ τῶι τάφωι νυν τὴν δίκην παρασχέτω.  τί πλημμελήσας, τὸ μέρος εἰ μετῆλθε γῆς  ἄταφος ὅδ' ἁνήρ, ὡς μάθηις, γενήσεται.  ἐγώ σφε θάψω, κἂν ἀπεννέπηι πόλις.  σαυτὴν ἄρ' ἐγγὺς τῶιδε συνθάψεις νεκρῶι.  ἀλλ' εὐκλεές τοι δύο φίλω κεῖσθαι πέλας.  λάζυσθε τήνδε κἀς δόμους κομίζετε.  οὐ δῆτ', ἐπεὶ τοῦδ' οὐ μεθήσομαι νεκροῦ.  ἔκριν' ὁ δαίμων, παρθέν', οὐχ ἃ σοὶ δοκεῖ.  κἀκεῖνο κέκριται, μὴ 'φυβρίζεσθαι νεκρούς.  ὡς οὔτις ἀμφὶ τῶιδ' ὑγρὰν θήσει κόνιν.  ναί, πρός σε τῆσδε μητρὸς Ἰοκάστης, Κρέον.  μάταια μοχθεῖς· οὐ γὰρ ἂν τύχοις τάδε.  σὺ δ' ἀλλὰ νεκρῶι λουτρὰ περιβαλεῖν μ' ἔα.  ἓν τοῦτ' ἂν εἴη τῶν ἀπορρήτων πόλει.  ἀλλ' ἀμφὶ τραύματ' ἄγρια τελαμῶνας βαλεῖν.  οὐκ ἔσθ' ὅπως σὺ τόνδε τιμήσεις νέκυν.  ὦ φίλτατ', ἀλλὰ στόμα γε σὸν προσπτύξομαι.  οὐκ ἐς γάμους σοὺς συμφορὰν κτήσηι γόοις.  ἦ γὰρ γαμοῦμαι ζῶσα παιδὶ σῶι ποτε  πολλή ς' ἀνάγκη· ποῖ γὰρ ἐκφεύξηι λέχος  νὺξ ἆρ' ἐκείνη Δαναΐδων μ' ἕξει μίαν.  εἶδες τὸ τόλμημ' οἷον ἐξωνείδισεν  ἴστω σίδηρος ὅρκιόν τέ μοι ξίφος.  τί δ' ἐκπροθυμῆι τῶνδ' ἀπηλλάχθαι γάμων  συμφεύξομαι τῶιδ' ἀθλιωτάτωι πατρί.  γενναιότης σοι, μωρία δ' ἔνεστί τις.  καὶ ξυνθανοῦμαί γ', ὡς μάθηις περαιτέρω.  ἴθ', οὐ φονεύσεις παῖδ' ἐμόν, λεῖπε χθόνα.  ὦ θύγατερ, αἰνῶ μέν σε τῆς προθυμίας.  ἀλλ' εἰ γαμοίμην, σὺ δὲ μόνος φεύγοις, πάτερ  μέν' εὐτυχοῦσα· τἄμ' ἐγὼ στέρξω κακά.  καὶ τίς σε τυφλὸν ὄντα θεραπεύσει, πάτερ  πεσὼν ὅπου μοι μοῖρα κείσομαι πέδωι.  ὁ δ' Οἰδίπους ποῦ καὶ τὰ κλείν' αἰνίγματα  ὄλωλ'· ἓν ἦμάρ μ' ὤλβις', ἓν δ' ἀπώλεσεν.  οὔκουν μετασχεῖν κἀμὲ δεῖ τῶν σῶν κακῶν  αἰσχρὰ φυγὴ θυγατρὶ σὺν τυφλῶι πατρί.  οὔ, σωφρονούσηι γ', ἀλλὰ γενναία, πάτερ.  προσάγαγέ νύν με, μητρὸς ὡς ψαύσω σέθεν.  ἰδού, γεραιᾶς φιλτάτης ψαῦσον χερί.  ὦ μῆτερ, ὦ ξυνάορ' ἀθλιωτάτη.  οἰκτρὰ πρόκειται, πάντ' ἔχους' ὁμοῦ κακά.  Ἐτεοκλέους δὲ πτῶμα Πολυνείκους τε ποῦ  τώδ' ἐκτάδην σοι κεῖσθον ἀλλήλοιν πέλας.  πρόσθες τυφλὴν χεῖρ' ἐπὶ πρόσωπα δυστυχῆ.  ἰδού, θανόντων σῶν τέκνων ἅπτου χερί.  ὦ φίλα πεσήματ' ἄθλι' ἀθλίου πατρός.  ὦ φίλτατον δῆτ' ὄνομα Πολυνείκους ἐμοί.  νῦν χρησμός, ὦ παῖ, Λοξίου περαίνεται.  ὁ ποῖος ἀλλ' ἦ πρὸς κακοῖς ἐρεῖς κακά  ἐν ταῖς Ἀθήναις κατθανεῖν μ' ἀλώμενον.  ποῦ τίς σε πύργος Ἀτθίδος προσδέξεται  ἱερὸς Κολωνός, δώμαθ' ἱππίου θεοῦ. ἀλλ' εἷα τυφλῶι τῶιδ' ὑπηρέτει πατρί, ἐπεὶ προθυμῆι τῆσδε κοινοῦσθαι φυγῆς.  ἴθ' ἐς φυγὰν τάλαιναν· ὄρεγε χέρα φίλαν, πάτερ γεραιέ, πομπίμαν ἔχων ἔμ' ὥστε ναυσιπομπὸν αὔραν.  ἰδού· πορεύομαι, τέκνον· σύ μοι ποδαγὸς ἀθλία γενοῦ.  γενόμεθα γενόμεθ', ἄθλιοί γε δῆτα Θηβαιᾶν μάλιστα παρθένων.  πόθι γεραιὸν ἴχνος τίθημι βάκτρα πόθι φέρω, τέκνον  τᾶιδε τᾶιδε βᾶθί μοι, τᾶιδε τᾶιδε πόδα τίθει, ὥστ' ὄνειρον ἰσχύν.  ἰὼ ἰώ, δυστυχεστάτας φυγὰς ἀλαίνειν τὸν γέροντά μ' ἐκ πάτρας. ἰὼ ἰώ, δεινὰ δείν' ἐγὼ τλάς.  τί τλάς, τί τλάς οὐχ ὁρᾶι Δίκα κακοὺς οὐδ' ἀμείβεται βροτῶν ἀσυνεσίας.  ὅδ' εἰμὶ μοῦσαν ὃς ἐπὶ καλλίνικον οὐράνιον ἔβαν †παρθένου κόρας† αἴνιγμ' ἀσύνετον εὑρών.  Σφιγγὸς ἀναφέρεις ὄνειδος ἄπαγε τὰ πάρος εὐτυχήματ' αὐδῶν. τάδε ς' ἐπέμενε μέλεα πάθεα, φυγάδα πατρίδος ἄπο γενόμενον, ὦ πάτερ, θανεῖν που. ποθεινὰ δάκρυα παρὰ φίλαισι παρθένοις λιποῦς' ἄπειμι πατρίδος ἀποπρὸ γαίας ἀπαρθένευτ' ἀλωμένα.  φεῦ τὸ χρήσιμον φρενῶν.  ἐς πατρός γε συμφορὰς εὐκλεᾶ με θήσει. τάλαιν' ἐγὼ σῶν συγγόνου θ' ὑβρισμάτων, ὃς ἐκ δόμων νέκυς ἄθαπτος οἴχεται μέλεος, ὅν, εἴ με καὶ θανεῖν, πάτερ, χρεών, σκότια γᾶι καλύψω.  σὺ δ' ἀμφιβωμίοις λιταῖς πρὸς ἥλικας φάνηθι σάς.  ἅλις ὀδυρμάτων ἐμῶν, κόρον ἔχους' ἐμῶν κακῶν.  ἴθ' ἀλλὰ Βρόμιος ἵνα τε σηκὸς ἄβατος ὄρεσι μαινάδων.  Καδμείαν ὧι νεβρίδα στολιδωσαμένα ποτ' ἐγὼ Σεμέλας θίασον ἱερὸν ὄρεσιν ἀνεχόρευσα, χάριν ἀχάριτον ἐς θεοὺς διδοῦσα.  ὦ πάτρας κλεινῆς πολῖται, λεύσσετ'· Οἰδίπου ὅδε, ὃς τὰ κλείν' αἰνίγματ' ἔγνων καὶ μέγιστος ἦν ἀνήρ, ὃς μόνος Σφιγγὸς κατέσχον τῆς μιαιφόνου κράτη, νῦν ἄτιμος αὐτὸς οἰκτρὸς ἐξελαύνομαι χθονός. ἀλλὰ γὰρ τί ταῦτα θρηνῶ καὶ μάτην ὀδύρομαι τὰς γὰρ ἐκ θεῶν ἀνάγκας θνητὸν ὄντα δεῖ φέρειν.  ὦ μέγα σεμνὴ Νίκη, τὸν ἐμὸν βίοτον κατέχοις καὶ μὴ λήγοις στεφανοῦσα.].
