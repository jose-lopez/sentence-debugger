ναοῖσι δ' ἐν τοῖσδ' ἱερέαν τίθησί με· ὅθεν, νόμοισιν οἷσιν ἥδεται θεὰ Ἄρτεμις, ἑορτῆς τοὔνομ' ἧς καλὸν μόνον· τὰ δ' ἄλλα σιγῶ, τὴν θεὸν φοβουμένη [θύω γὰρ ὄντος τοῦ νόμου καὶ πρὶν πόλει ὃς ἂν κατέλθηι τήνδε γῆν Ἕλλην ἀνήρ] κατάρχομαι μέν, σφάγια δ' ἄλλοισιν μέλει [ἄρρητ' ἔσωθεν τῶνδ' ἀνακτόρων θεᾶς].
[οὐδ' αὖ συνάψαι τοὔναρ ἐς φίλους ἔχω· Στροφίωι γὰρ οὐκ ἦν παῖς, ὅτ' ὠλλύμην ἐγώ.] νῦν οὖν ἀδελφῶι βούλομαι δοῦναι χοὰς ἀποῦς' ἀπόντι ταῦτα γὰρ δυναίμεθ' ἄν σὺν προσπόλοισιν, ἃς ἔδωχ' ἡμῖν ἄναξ Ἑλληνίδας γυναῖκας.
ὦ Φοῖβε, ποῖ μ' αὖ τήνδ' ἐς ἄρκυν ἤγαγες χρήσας, ἐπειδὴ πατρὸς αἷμ' ἐτεισάμην μητέρα κατάκτας διαδοχαῖς δ' Ἐρινύων ἠλαυνόμεσθα φυγάδες ἔξεδροι χθονὸς δρόμους τε πολλοὺς ἐξέπλησα καμπίμους· ἐλθὼν δέ ς' ἠρώτησα πῶς τροχηλάτου μανίας ἂν ἔλθοιμ' ἐς τέλος πόνων τ' ἐμῶν [οὓς ἐξεμόχθουν περιπολῶν καθ' Ἑλλάδα]· σὺ δ' εἶπας ἐλθεῖν Ταυρικῆς μ' ὅρους χθονός, ἔνθ' Ἄρτεμίς σοι σύγγονος βωμοὺς ἔχει, λαβεῖν τ' ἄγαλμα θεᾶς, ὅ φασιν ἐνθάδε ἐς τούσδε ναοὺς οὐρανοῦ πεσεῖν ἄπο· λαβόντα δ' ἢ τέχναισιν ἢ τύχηι τινί, κίνδυνον ἐκπλήσαντ', Ἀθηναίων χθονὶ δοῦναι τὸ δ' ἐνθένδ' οὐδὲν ἐρρήθη πέρα καὶ ταῦτα δράσαντ' ἀμπνοὰς ἕξειν πόνων.
[χρόνιοι γὰρ ἥκους'· οὐδέ πω βωμὸς θεᾶς Ἑλληνικαῖσιν ἐξεφοινίχθη ῥοαῖς.]  ἐπεὶ τὸν ἐκρέοντα διὰ Συμπληγάδων βοῦς ὑλοφορβοὺς πόντον εἰσεβάλλομεν, ἦν τις διαρρὼξ κυμάτων πολλῶι σάλωι κοιλωπὸς ἀγμός, πορφυρευτικαὶ στέγαι.
νῦν δ' ἐξ ὀνείρων οἷσιν ἠγριώμεθα [δοκοῦς' Ὀρέστην μηκέθ' ἥλιον βλέπειν] δύσνουν με λήψεσθ', οἵτινές ποθ' ἥκετε.
[καὶ τοῦτ' ἄρ' ἦν ἀληθές, ἠισθόμην, φίλαι· οἱ δυστυχεῖς γὰρ τοῖσιν εὐτυχεστέροις αὐτοὶ κακῶς πράξαντες οὐ φρονοῦσιν εὖ.] ἀλλ' οὔτε πνεῦμα Διόθεν ἦλθε πώποτε, οὐ πορθμίς, ἥτις διὰ πέτρας Συμπληγάδας Ἑλένην ἐπήγαγ' ἐνθάδ', ἥ μ' ἀπώλεσεν, Μενέλεών θ', ἵν' αὐτοὺς ἀντετιμωρησάμην, τὴν ἐνθάδ' Αὖλιν ἀντιθεῖσα τῆς ἐκεῖ, οὗ μ' ὥστε μόσχον Δαναΐδαι χειρούμενοι ἔσφαζον, ἱερεὺς δ' ἦν ὁ γεννήσας πατήρ. οἴμοι κακῶν γὰρ τῶν τότ' οὐκ ἀμνημονῶ, ὅσας γενείου χεῖρας ἐξηκόντισα γονάτων τε τοῦ τεκόντος, ἐξαρτωμένη, λέγουσα τοιάδ'·  πάτερ, νυμφεύομαι νυμφεύματ' αἰσχρὰ πρὸς σέθεν· μήτηρ δ' ἐμὲ σέθεν κατακτείνοντος Ἀργεῖαί τε νῦν ὑμνοῦσιν ὑμεναίοισιν, αὐλεῖται δὲ πᾶν μέλαθρον· ἡμεῖς δ' ὀλλύμεσθα πρὸς σέθεν. Ἅιδης Ἀχιλλεὺς ἦν ἄρ', οὐχ ὁ Πηλέως, ὅν μοι προτείνας πόσιν ἐν ἁρμάτων ὄχοις ἐς αἱματηρὸν γάμον ἐπόρθμευσας δόλωι. ἐγὼ δὲ λεπτῶν ὄμμα διὰ καλυμμάτων ἔχους' ἀδελφὸν οὔτ' ἀνειλόμην χεροῖν, ὃς νῦν ὄλωλεν, οὐ κασιγνήτηι στόμα συνῆψ' ὑπ' αἰδοῦς, ὡς ἰοῦς' ἐς Πηλέως μέλαθρα· πολλὰ δ' ἀπεθέμην ἀσπάσματα ἐς αὖθις, ὡς ἥξους' ἐς Ἄργος αὖ πάλιν. ὦ τλῆμον, εἰ τέθνηκας, ἐξ οἵων καλῶν ἔρρεις, Ὀρέστα, καὶ πατρὸς ζηλωμάτων. τὰ τῆς θεοῦ δὲ μέμφομαι σοφίσματα, ἥτις βροτῶν μὲν ἤν τις ἅψηται φόνου ἢ καὶ λοχείας ἢ νεκροῦ θίγηι χεροῖν βωμῶν ἀπείργει, μυσαρὸν ὡς ἡγουμένη, αὐτὴ δὲ θυσίαις ἥδεται βροτοκτόνοις. οὐκ ἔσθ' ὅπως ἔτεκεν ἂν ἡ Διὸς δάμαρ Λητὼ τοσαύτην ἀμαθίαν. ἐγὼ μὲν οὖν τὰ Ταντάλου θεοῖσιν ἑστιάματα ἄπιστα κρίνω, παιδὸς ἡσθῆναι βορᾶι, τοὺς δ' ἐνθάδ', αὐτοὺς ὄντας ἀνθρωποκτόνους, ἐς τὴν θεὸν τὸ φαῦλον ἀναφέρειν δοκῶ· οὐδένα γὰρ οἶμαι δαιμόνων εἶναι κακόν.  κυάνεαι κυάνεαι σύνοδοι θαλάσσας, ἵν' οἶστρος †ὁ πετόμενος Ἀργόθεν† ἄξενον ἐπ' οἶδμα διεπέρασεν       Ἀσιήτιδα γαῖαν Εὐρώπας διαμείψας. τίνες ποτ' ἄρα τὸν εὔυδρον δονακόχλοον λιπόντες Εὐρώταν ἢ ῥεύματα σεμνὰ Δίρκας ἔβασαν ἔβασαν ἄμεικτον αἶαν, ἔνθα κούραι δίαι τέγγει βωμοὺς καὶ περικίονας ναοὺς αἷμα βρότειον ἦ ῥοθίοις εἰλατίνας δικρότοισι κώπας †ἔπλευσαν ἐπὶ πόντια κύματα† νάιον ὄχημα λινοπόροις σὺν αὔραις, φιλόπλουτον ἅμιλλαν αὔξοντες μελάθροισιν φίλα γὰρ ἐλπὶς †γένετ' ἐπὶ πήμασι βροτῶν† ἄπληστος ἀνθρώποις, ὄλβου βάρος οἳ φέρονται πλάνητες ἐπ' οἶδμα πόλεις τε βαρβάρους περῶντες κοινᾶι δόξαι· γνώμα δ' οἷς μὲν ἄκαιρος ὄλβου, τοῖς δ' ἐς μέσον ἥκει. πῶς τὰς συνδρομάδας πέτρας, πῶς Φινεΐδας †ἀύπνους† ἀκτὰς ἐπέρασαν παρ' ἅλιον αἰγιαλὸν ἐπ' Ἀμφιτρίτας ῥοθίωι δραμόντες, ὅπου πεντήκοντα κορᾶν Νηρήιδων         χοροὶ μέλπουσιν ἐγκύκλιοι, πλησιστίοισι πνοαῖς, συριζόντων κατὰ πρύμναν εὐναίων πηδαλίων, αὔραισιν νοτίαις ἢ πνεύμασι Ζεφύρου, τὰν πολυόρνιθον ἐπ' αἶαν, λευκὰν ἀκτάν, Ἀχιλῆος, δρόμους καλλισταδίους, ἄξεινον κατὰ πόντον εἴθ' εὐχαῖσιν δεσποσύνοις Λήδας Ἑλένα φίλα παῖς ἐλθοῦσα τύχοι Τρωϊάδα λιποῦσα πόλιν, ἵν' ἀμφὶ χαίταν δρόσον αἱματηρὰν ἑλιχθεῖσα λαιμοτόμωι δεσποίνας χειρὶ θάνηι ποινὰς δοῦς' ἀντιπάλους. ἥδιστ' ἂν δ' ἀγγελίαν δεξαίμεσθ', Ἑλλάδος ἐκ γᾶς πλωτήρων εἴ τις ἔβα δουλείας ἐμέθεν δειλαίας παυσίπονος· κἀν γὰρ ὀνείροισι συνείην δόμοις πόλει τε πατρώιαι, τερπνῶν ὕπνων ἀπόλαυσιν, κοινὰν χάριν †ὄλβα†. ἀλλ' οἵδε χέρας δεσμοῖς δίδυμοι συνερεισθέντες χωροῦσι, νέον πρόσφαγμα θεᾶς. σιγᾶτε, φίλαι· τὰ γὰρ Ἑλλήνων ἀκροθίνια δὴ ναοῖσι πέλας τάδε βαίνει, οὐδ' ἀγγελίας ψευδεῖς ἔλακεν βουφορβὸς ἀνήρ. ὦ πότνι', εἴ σοι τάδ' ἀρεσκόντως πόλις ἥδε τελεῖ, δέξαι θυσίας, ἃς ὁ παρ' ἡμῖν νόμος οὐχ ὁσίας †Ἕλλησι διδοὺς† ἀναφαίνει. τὰ τῆς θεοῦ μὲν πρῶτον ὡς καλῶς ἔχηι φροντιστέον μοι. μέθετε τῶν ξένων χέρας, ὡς ὄντες ἱεροὶ μηκέτ' ὦσι δέσμιοι. ναοῦ δ' ἔσω στείχοντες εὐτρεπίζετε ἃ χρὴ 'πὶ τοῖς παροῦσι καὶ νομίζεται. φεῦ· τίς ἆρα μήτηρ ἡ τεκοῦς' ὑμᾶς ποτε πατήρ τ' ἀδελφή τ', εἰ γεγῶσα τυγχάνει οἵων στερεῖσα διπτύχων νεανιῶν ἀνάδελφος ἔσται. τὰς τύχας τίς οἶδ' ὅτωι τοιαίδ' ἔσονται πάντα γὰρ τὰ τῶν θεῶν ἐς ἀφανὲς ἕρπει κοὐδὲν οἶδ' οὐδεὶς †κακόν†· ἡ γὰρ τύχη παρήγαγ' ἐς τὸ δυσμαθές. πόθεν ποθ' ἥκετ', ὦ ταλαίπωροι ξένοι ὡς διὰ μακροῦ μὲν τήνδ' ἐπλεύσατε χθόνα, μακρὸν δ' ἀπ' οἴκων χρόνον ἔσεσθε δὴ κάτω.  τί ταῦτ' ὀδύρηι κἀπὶ τοῖς μέλουσι νῶιν κακοῖς σὲ λυπεῖς, ἥτις εἶ ποτ', ὦ γύναι οὔτοι νομίζω σοφόν, ὃς ἂν μέλλων κτανεῖν οἴκτωι τὸ δεῖμα τοὐλέθρου νικᾶν θέληι, οὐδ' ὅστις Ἅιδην ἐγγὺς ὄντ' οἰκτίζεται σωτηρίας ἄνελπις· ὡς δύ' ἐξ ἑνὸς κακὼ συνάπτει, μωρίαν τ' ὀφλισκάνει θνήισκει θ' ὁμοίως· τὴν τύχην δ' ἐᾶν χρεών. ἡμᾶς δὲ μὴ θρήνει σύ· τὰς γὰρ ἐνθάδε θυσίας ἐπιστάμεσθα καὶ γιγνώσκομεν.  πότερος ἄρ' ὑμῶν †ἐνθάδ' ὠνομασμένος† Πυλάδης κέκληται τόδε μαθεῖν πρῶτον θέλω.  ὅδ', εἴ τι δή σοι τοῦτ' ἐν ἡδονῆι μαθεῖν.  ποίας πολίτης πατρίδος Ἕλληνος γεγώς  τί δ' ἂν μαθοῦσα τόδε πλέον λάβοις, γύναι  πότερον ἀδελφὼ μητρός ἐστον ἐκ μιᾶς  φιλότητί γ'· ἐσμὲν δ' οὐ κασιγνήτω, γύναι.  σοὶ δ' ὄνομα ποῖον ἔθεθ' ὁ γεννήσας πατήρ  τὸ μὲν δίκαιον Δυστυχὴς καλοίμεθ' ἄν.  οὐ τοῦτ' ἐρωτῶ· τοῦτο μὲν δὸς τῆι τύχηι.  ἀνώνυμοι θανόντες οὐ γελώιμεθ' ἄν.  τί δὲ φθονεῖς τοῦτ' ἦ φρονεῖς οὕτω μέγα  τὸ σῶμα θύσεις τοὐμόν, οὐχὶ τοὔνομα.  οὐδ' ἂν πόλιν φράσειας ἥτις ἐστί σοι  ζητεῖς γὰρ οὐδὲν κέρδος ὡς θανουμένωι.  χάριν δὲ δοῦναι τήνδε κωλύει τί σε  τὸ κλεινὸν Ἄργος πατρίδ' ἐμὴν ἐπεύχομαι.  πρὸς θεῶν, ἀληθῶς, ὦ ξέν', εἶ κεῖθεν γεγώς  ἐκ τῶν Μυκηνῶν γ', αἵ ποτ' ἦσαν ὄλβιαι.  καὶ μὴν ποθεινός γ' ἦλθες ἐξ Ἄργους μολών.  οὔκουν ἐμαυτῶι γ'· εἰ δὲ σοί, σὺ τοῦθ' ὅρα.  φυγὰς δ' ἀπῆρας πατρίδος ἢ ποίαι τύχηι  φεύγω τρόπον γε δή τιν' οὐχ ἑκὼν ἑκών.  ἆρ' ἄν τί μοι φράσειας ὧν ἐγὼ θέλω  ὡς ἐν παρέργωι τῆς ἐμῆς δυσπραξίας.  Τροίαν ἴσως οἶσθ', ἧς ἁπανταχοῦ λόγος.  ὡς μήποτ' ὤφελόν γε μηδ' ἰδὼν ὄναρ.  φασίν νιν οὐκέτ' οὖσαν οἴχεσθαι δορί.  ἔστιν γὰρ οὕτως οὐδ' ἄκραντ' ἠκούσατε.  Ἑλένη δ' ἀφῖκται δῶμα Μενέλεω πάλιν  ἥκει, κακῶς γ' ἐλθοῦσα τῶν ἐμῶν τινι.  καὶ ποῦ 'στι κἀμοὶ γάρ τι προυφείλει κακόν.  Σπάρτηι ξυνοικεῖ τῶι πάρος ξυνευνέτηι.  ὦ μῖσος εἰς Ἕλληνας, οὐκ ἐμοὶ μόνηι.  ἀπέλαυσα κἀγὼ δή τι τῶν κείνης γάμων.  νόστος δ' Ἀχαιῶν ἐγένεθ', ὡς κηρύσσεται  ὡς πάνθ' ἅπαξ με συλλαβοῦς' ἀνιστορεῖς.  πρὶν γὰρ θανεῖν σε, τοῦδ' ἐπαυρέσθαι θέλω.  ἔλεγχ', ἐπειδὴ τοῦδ' ἐρᾶις· λέξω δ' ἐγώ.  Κάλχας τις ἦλθε μάντις ἐκ Τροίας πάλιν  ὄλωλεν, ὡς ἦν ἐν Μυκηναίοις λόγος.  ὦ πότνι', ὡς εὖ. τί γὰρ ὁ Λαέρτου γόνος  οὔπω νενόστηκ' οἶκον, ἔστι δ', ὡς λόγος.  ὄλοιτο, νόστου μήποτ' ἐς πάτραν τυχών.  μηδὲν κατεύχου· πάντα τἀκείνου νοσεῖ.  Θέτιδος δ' ὁ τῆς Νηρῆιδος ἔστι παῖς ἔτι  οὐκ ἔστιν· ἄλλως λέκτρ' ἔγημ' ἐν Αὐλίδι.  δόλια γάρ, ὡς ἴσασιν οἱ πεπονθότες.  τίς εἶ ποθ' ὡς εὖ πυνθάνηι τἀφ' Ἑλλάδος.  ἐκεῖθέν εἰμι· παῖς ἔτ' οὖς' ἀπωλόμην.  ὀρθῶς ποθεῖς ἄρ' εἰδέναι τἀκεῖ, γύναι.  τί δ' ὁ στρατηγός, ὃν λέγους' εὐδαιμονεῖν  τίς οὐ γὰρ ὅν γ' ἐγὦιδα τῶν εὐδαιμόνων.  Ἀτρέως ἐλέγετο δή τις Ἀγαμέμνων ἄναξ.  οὐκ οἶδ'· ἄπελθε τοῦ λόγου τούτου, γύναι.  μὴ πρὸς θεῶν, ἀλλ' εἴφ', ἵν' εὐφρανθῶ, μένε.  τέθνηχ' ὁ τλήμων, πρὸς δ' ἀπώλεσέν τινα.  τέθνηκε ποίαι συμφορᾶι τάλαιν' ἐγώ.  τί δ' ἐστέναξας τοῦτο μῶν προσῆκέ σοι  τὸν ὄλβον αὐτοῦ τὸν πάροιθ' ἀναστένω.  δεινῶς γὰρ ἐκ γυναικὸς οἴχεται σφαγείς.  ὦ πανδάκρυτος ἡ κτανοῦσα χὠ θανών.  παῦσαί νυν ἤδη μηδ' ἐρωτήσηις πέρα.  τοσόνδε γ', εἰ ζῆι τοῦ ταλαιπώρου δάμαρ.  οὐκ ἔστι· παῖς νιν ὃν ἔτεκ' αὐτὸς ὤλεσεν.  ὦ συνταραχθεὶς οἶκος. ὡς τί δὴ θέλων  πατρὸς θανόντος τήνδε τιμωρούμενος.  φεῦ· ὡς εὖ κακὸν δίκαιον ἐξεπράξατο.  ἀλλ' οὐ τὰ πρὸς θεῶν εὐτυχεῖ δίκαιος ὤν.  λείπει δ' ἐν οἴκοις ἄλλον Ἀγαμέμνων γόνον  λέλοιπεν Ἠλέκτραν γε παρθένον μίαν.  τί δέ σφαγείσης θυγατρὸς ἔστι τις λόγος  οὐδείς γε, πλὴν θανοῦσαν οὐχ ὁρᾶν φάος.  τάλαιν' ἐκείνη χὠ κτανὼν αὐτὴν πατήρ.  κακῆς γυναικὸς χάριν ἄχαριν ἀπώλετο.  ὁ τοῦ θανόντος δ' ἔστι παῖς Ἄργει πατρός  ἔστ', ἄθλιός γε, κοὐδαμοῦ καὶ πανταχοῦ.  ψευδεῖς ὄνειροι, χαίρετ'· οὐδὲν ἦτ' ἄρα.  οὐδ' οἱ σοφοί γε δαίμονες κεκλημένοι πτηνῶν ὀνείρων εἰσὶν ἀψευδέστεροι. πολὺς ταραγμὸς ἔν τε τοῖς θείοις ἔνι κἀν τοῖς βροτείοις· †ἓν δὲ λυπεῖται μόνον†, ὅτ' οὐκ ἄφρων ὢν μάντεων πεισθεὶς λόγοις ὄλωλεν ὡς ὄλωλε τοῖσιν εἰδόσιν.  φεῦ φεῦ. τί δ' ἡμεῖς οἵ τ' ἐμοὶ γεννήτορες ἆρ' εἰσίν ἆρ' οὐκ εἰσί τίς φράσειεν ἄν  ἀκούσατ'· ἐς γὰρ δή τιν' ἥκομεν λόγον, ὑμῖν τ' ὄνησιν, ὦ ξένοι, σπεύδους' ἅμα κἀμοί. τὸ δ' εὖ μάλιστά †γ' οὕτω γίγνεται†, εἰ πᾶσι ταὐτὸν πρᾶγμ' ἀρεσκόντως ἔχει. θέλοις ἄν, εἰ σώσαιμί ς', ἀγγεῖλαί τί μοι πρὸς Ἄργος ἐλθὼν τοῖς ἐμοῖς ἐκεῖ φίλοις, δέλτον τ' ἐνεγκεῖν, ἥν τις οἰκτίρας ἐμὲ ἔγραψεν αἰχμάλωτος, οὐχὶ τὴν ἐμὴν φονέα νομίζων χεῖρα, τοῦ νόμου δ' ὕπο θνήισκειν †τὰ τῆς θεοῦ ταῦτα δίκαι' ἡγουμένης† οὐδένα γὰρ εἶχον ὅστις ἀγγείλαι μολὼν ἐς Ἄργος αὖθις τάς τ' ἐμὰς ἐπιστολὰς πέμψειε σωθεὶς τῶν ἐμῶν φίλων τινί. σὺ δ'  σώθητι κεῖσε, μισθὸν οὐκ αἰσχρὸν λαβών, κούφων ἕκατι γραμμάτων σωτηρίαν. οὗτος δ', ἐπείπερ πόλις ἀναγκάζει τάδε, θεᾶι γενέσθω θῦμα χωρισθεὶς σέθεν.  καλῶς ἔλεξας τἄλλα πλὴν ἕν, ὦ ξένη· τὸ γὰρ σφαγῆναι τόνδ' ἐμοὶ βάρος μέγα. ὁ ναυστολῶν γάρ εἰμ' ἐγὼ τὰς συμφοράς, οὗτος δὲ συμπλεῖ τῶν ἐμῶν μόχθων χάριν. οὔκουν δίκαιον ἐπ' ὀλέθρωι τῶι τοῦδ' ἐμὲ χάριν τίθεσθαι καὐτὸν ἐκδῦναι κακῶν. ἀλλ' ὣς γενέσθω· τῶιδε μὲν δέλτον δίδου· πέμψει γὰρ Ἄργος, ὥστε σοι καλῶς ἔχειν· ἡμᾶς δ' ὁ χρήιζων κτεινέτω. τὰ τῶν φίλων αἴσχιστον ὅστις καταβαλὼν ἐς ξυμφορὰς αὐτὸς σέσωται. τυγχάνει δ' ὅδ' ὢν φίλος, ὃν οὐδὲν ἧσσον ἢ 'μὲ φῶς ὁρᾶν θέλω.  ὦ λῆμ' ἄριστον, ὡς ἀπ' εὐγενοῦς τινος ῥίζης πέφυκας τοῖς φίλοις τ' ὀρθῶς φίλος. τοιοῦτος εἴη τῶν ἐμῶν ὁμοσπόρων ὅσπερ λέλειπται. καὶ γὰρ οὐδ' ἐγώ, ξένοι, ἀνάδελφός εἰμι, πλὴν ὅς' οὐχ ὁρῶσά νιν. ἐπεὶ δὲ βούληι ταῦτα, τόνδε πέμψομεν δέλτον φέροντα, σὺ δὲ θανῆι· πολλὴ δέ τις προθυμία σε τοῦδ' ἔχουσα τυγχάνει.  θύσει δὲ τίς με καὶ τὰ δεινὰ τλήσεται  ἐγώ· θεᾶς γὰρ τήνδε προστροπὴν ἔχω.  ἄζηλον. ὦ νεᾶνι, κοὐκ εὐδαίμονα.  ἀλλ' εἰς ἀνάγκην κείμεθ', ἣν φυλακτέον.  αὐτὴ ξίφει θύουσα θῆλυς ἄρσενας  οὔκ, ἀλλὰ χαίτην ἀμφὶ σὴν χερνίψομαι.  ὁ δὲ σφαγεὺς τίς, εἰ τάδ' ἱστορεῖν με χρή  ἔσω δόμων τῶνδ' εἰσὶν οἷς μέλει τάδε.  τάφος δὲ ποῖος δέξεταί μ', ὅταν θάνω  πῦρ ἱερὸν ἔνδον χάσμα τ' εὐρωπὸν πέτρας.  φεῦ· πῶς ἄν μ' ἀδελφῆς χεὶρ περιστείλειεν ἄν  μάταιον εὐχήν, ὦ τάλας, ὅστις ποτ' εἶ, ηὔξω· μακρὰν γὰρ βαρβάρου ναίει χθονός. οὐ μήν, ἐπειδὴ τυγχάνεις Ἀργεῖος ὤν, ἀλλ' ὧν γε δυνατὸν οὐδ' ἐγὼ 'λλείψω χάριν. πολύν τε γάρ σοι κόσμον ἐνθήσω τάφωι ξανθῶι τ' ἐλαίωι σῶμα σὸν †κατασβέσω† καὶ τῆς ὀρείας ἀνθεμόρρυτον γάνος ξουθῆς μελίσσης ἐς πυρὰν βαλῶ σέθεν. ἀλλ' εἶμι δέλτον τ' ἐκ θεᾶς ἀνακτόρων οἴσω. τὸ μέντοι δυσμενὲς μή μοὐγκαλῆις, φυλάσσετ' αὐτούς, πρόσπολοι, δεσμῶν ἄτερ. ἴσως ἄελπτα τῶν ἐμῶν φίλων τινὶ πέμψω πρὸς Ἄργος, ὃν μάλιστ' ἐγὼ φιλῶ, καὶ δέλτος αὐτῶι ζῶντας οὓς δοκεῖ θανεῖν λέγους' ἀπίστους ἡδονὰς ἀπαγγελεῖ.  κατολοφύρομαι σὲ τὸν χερνίβων ῥανίσι μελόμενον αἱμακταῖς.  οἶκτος γὰρ οὐ ταῦτ', ἀλλὰ χαίρετ', ὦ ξέναι.  σὲ δὲ τύχας μάκαρος, ὦ νεανία, σεβόμεθ' ἐς πάτραν ὅτι ποδ' ἐμβάσηι.  ἄζηλά τοι φίλοισι, θνηισκόντων φίλων.  ὦ σχέτλιοι πομπαίφεῦ φεῦ δύο διολλῦσαι· αἰαῖ. †πότερος ὁ μέλλων† ἔτι γὰρ ἀμφίλογα δίδυμα μέμονε φρήν, σὲ πάρος ἢ ς' ἀναστενάξω γόοις.  Πυλάδη, πέπονθας ταὐτὸ πρὸς θεῶν ἐμοί  οὐκ οἶδ'· ἐρωτᾶις οὐ λέγειν ἔχοντά με.  τίς ἐστὶν ἡ νεᾶνις ὡς Ἑλληνικῶς ἀνήρεθ' ἡμᾶς τούς τ' ἐν Ἰλίωι πόνους νόστον τ' Ἀχαιῶν τόν τ' ἐν οἰωνοῖς σοφὸν Κάλχαντ' Ἀχιλλέως τ' ὄνομα, καὶ τὸν ἄθλιον Ἀγαμέμνον' ὡς ὤικτιρ' ἀνηρώτα τέ με γυναῖκα παῖδάς τ'. ἔστιν ἡ ξένη γένος ἐκεῖθεν Ἀργεία τις· οὐ γὰρ ἄν ποτε δέλτον τ' ἔπεμπε καὶ τάδ' ἐξεμάνθανεν, ὡς κοινὰ πράσσους', Ἄργος εἰ πράσσει καλῶς.  ἔφθης με μικρόν· ταὐτὰ δὲ φθάσας λέγεις, πλὴν ἕν· τὰ γάρ τοι βασιλέων παθήματα ἴσασι πάντες ὧν ἐπιστροφή τις ἦι. ἀτὰρ διῆλθον χἄτερον λόγον τινά.  τίν' ἐς τὸ κοινὸν δοὺς ἄμεινον ἂν μάθοις.  αἰσχρὸν θανόντος σοῦ βλέπειν ἡμᾶς φάος· κοινῆι δὲ πλεύσας δεῖ με καὶ κοινῆι θανεῖν. καὶ δειλίαν γὰρ καὶ κάκην κεκτήσομαι Ἄργει τε Φωκέων τ' ἐν πολυπτύχωι χθονί, δόξω δὲ τοῖς πολλοῖσι  προδοὺς σεσῶσθαί ς' αὐτὸς εἰς οἴκους μόνος ἢ καὶ φονεύσας ἐπὶ νοσοῦσι δώμασιν ῥάψαι μόρον σοι σῆς τυραννίδος χάριν, ἔγκληρον ὡς δὴ σὴν κασιγνήτην γαμῶν. ταῦτ' οὖν φοβοῦμαι καὶ δι' αἰσχύνης ἔχω, κοὐκ ἔσθ' ὅπως οὐ χρὴ συνεκπνεῦσαί μέ σοι καὶ συσσφαγῆναι καὶ πυρωθῆναι δέμας, φίλον γεγῶτα καὶ φοβούμενον ψόγον.  εὔφημα φώνει· τἀμὰ δεῖ φέρειν κακά, ἁπλᾶς δὲ λύπας ἐξόν, οὐκ οἴσω διπλᾶς. ὃ γὰρ σὺ λυπρὸν κἀπονείδιστον λέγεις, ταὔτ' ἔστιν ἡμῖν, εἴ σε συμμοχθοῦντ' ἐμοὶ κτενῶ· τὸ μὲν γὰρ εἰς ἔμ' οὐ κακῶς ἔχει, πράσσονθ' ἃ πράσσω πρὸς θεῶν, λῦσαι βίον. σὺ δ' ὄλβιός τ' εἶ καθαρά τ', οὐ νοσοῦντ', ἔχεις μέλαθρ', ἐγὼ δὲ δυσσεβῆ καὶ δυστυχῆ. σωθεὶς δέ, παῖδας ἐξ ἐμῆς ὁμοσπόρου κτησάμενος, ἣν ἔδωκά σοι δάμαρτ' ἔχειν, ὄνομά τ' ἐμοῦ γένοιτ' ἄν, οὐδ' ἄπαις δόμος πατρῶιος οὑμὸς ἐξαλειφθείη ποτ' ἄν. ἀλλ' ἕρπε καὶ ζῆ καὶ δόμους οἴκει πατρός. ὅταν δ' ἐς Ἑλλάδ' ἵππιόν τ' Ἄργος μόληις, πρὸς δεξιᾶς σε τῆσδ' ἐπισκήπτω τάδε· τύμβον τε χῶσον κἀπίθες μνημεῖά μου, καὶ δάκρυ' ἀδελφὴ καὶ κόμας δότω τάφωι. ἄγγελλε δ' ὡς ὄλωλ' ὑπ' Ἀργείας τινὸς γυναικὸς ἀμφὶ βωμὸν ἁγνισθεὶς φόνωι. καὶ μὴ προδῶις μου τὴν κασιγνήτην ποτέ, ἔρημα κήδη καὶ δόμους ὁρῶν πατρός. καὶ χαῖρ'· ἐμῶν γὰρ φίλτατόν ς' ηὗρον φίλων, ὦ συγκυναγὲ καὶ συνεκτραφεὶς ἐμοί, ὦ πόλλ' ἐνεγκὼν τῶν ἐμῶν ἄχθη κακῶν. ἡμᾶς δ' ὁ Φοῖβος μάντις ὢν ἐψεύσατο· τέχνην δὲ θέμενος ὡς προσώταθ' Ἑλλάδος ἀπήλας', αἰδοῖ τῶν πάρος μαντευμάτων. ὧι πάντ' ἐγὼ δοὺς τἀμὰ καὶ πεισθεὶς λόγοις, μητέρα κατακτὰς αὐτὸς ἀνταπόλλυμαι.  ἔσται τάφος σοι, καὶ κασιγνήτης λέχος οὐκ ἂν προδοίην, ὦ τάλας, ἐπεί ς' ἐγὼ θανόντα μᾶλλον ἢ βλέπονθ' ἕξω φίλον. ἀτὰρ τὸ τοῦ θεοῦ ς' οὐ διέφθορέν γέ πω μάντευμα· καίτοι κἀγγὺς ἕστηκας φόνου. ἀλλ' ἔστιν, ἔστιν ἡ λίαν δυσπραξία λίαν διδοῦσα μεταβολάς, ὅταν τύχηι.  σίγα· τὰ Φοίβου δ' οὐδὲν ὠφελεῖ μ' ἔπη· γυνὴ γὰρ ἥδε δωμάτων ἔξω περᾶι.  ἀπέλθεθ' ὑμεῖς καὶ παρευτρεπίζετε τἄνδον μολόντες τοῖς ἐφεστῶσι σφαγῆι. δέλτου μὲν αἵδε πολύθυροι διαπτυχαί, ξένοι, πάρεισιν· ἃ δ' ἐπὶ τοῖσδε βούλομαι ἀκούσατ'. οὐδεὶς αὑτὸς ἐν πόνοις τ' ἀνὴρ ὅταν τε πρὸς τὸ θάρσος ἐκ φόβου πέσηι. ἐγὼ δὲ ταρβῶ μὴ ἀπονοστήσας χθονὸς θῆται παρ' οὐδὲν τὰς ἐμὰς ἐπιστολὰς ὁ τήνδε μέλλων δέλτον εἰς Ἄργος φέρειν.  τί δῆτα βούληι τίνος ἀμηχανεῖς πέρι  ὅρκον δότω μοι τάσδε πορθμεύσειν γραφὰς πρὸς Ἄργος, οἷσι βούλομαι πέμψαι φίλων.  ἦ κἀντιδώσεις τῶιδε τοὺς αὐτοὺς λόγους  τί χρῆμα δράσειν ἢ τί μὴ δράσειν λέγε.  ἐκ γῆς ἀφήσειν μὴ θανόντα βαρβάρου.  δίκαιον εἶπας· πῶς γὰρ ἀγγείλειεν ἄν  ἦ καὶ τύραννος ταῦτα συγχωρήσεται  ναί· πείσω σφε, καὐτὴ ναὸς ἐσβήσω σκάφος.  ὄμνυ· σὺ δ' ἔξαρχ' ὅρκον ὅστις εὐσεβής.  δώσω, λέγειν χρή, τήνδε τοῖσι σοῖς φίλοις.  τοῖς σοῖς φίλοισι γράμματ' ἀποδώσω τάδε.  κἀγὼ σὲ σώσω κυανέας ἔξω πέτρας.  τίν' οὖν ἐπόμνυς τοισίδ' ὅρκιον θεῶν  Ἄρτεμιν, ἐν ἧσπερ δώμασιν τιμὰς ἔχω.  ἐγὼ δ' ἄνακτά γ' οὐρανοῦ, σεμνὸν Δία.  εἰ δ' ἐκλιπὼν τὸν ὅρκον ἀδικοίης ἐμέ  ἄνοστος εἴην· τί δὲ σύ, μὴ σώσασά με  μήποτε κατ' Ἄργος ζῶς' ἴχνος θείην ποδός.  ἄκουε δή νυν ὃν παρήλθομεν λόγον.  ἀλλ' εὐθὺς ἔστω κοινός, ἢν καλῶς ἔχηι.  ἐξαίρετόν μοι δὸς τόδ', ἤν τι ναῦς πάθηι χἠ δέλτος ἐν κλύδωνι χρημάτων μέτα ἀφανὴς γένηται, σῶμα δ' ἐκσώσω μόνον, τὸν ὅρκον εἶναι τόνδε μηκέτ' ἔμπεδον.  ἀλλ' οἶσθ' ὃ δράσω· πολλὰ γὰρ †πολλῶν† κυρεῖ. τἀνόντα κἀγγεγραμμέν' ἐν δέλτου πτυχαῖς λόγωι φράσω σοι πάντ' ἀπαγγεῖλαι φίλοις. ἐν ἀσφαλεῖ γάρ· ἢν μὲν ἐκσώσηις γραφήν, αὐτὴ φράσει σιγῶσα τἀγγεγραμμένα· ἢν δ' ἐν θαλάσσηι γράμματ' ἀφανισθῆι τάδε, τὸ σῶμα σώσας τοὺς λόγους σώσεις ἐμοί.  καλῶς ἔλεξας τῶν τε σῶν ἐμοῦ θ' ὕπερ. σήμαινε δ' ὧι χρὴ τάσδ' ἐπιστολὰς φέρειν πρὸς Ἄργος ὅτι τε χρὴ κλύοντα σοῦ λέγειν.  ἄγγελλ' Ὀρέστηι, παιδὶ τἀγαμέμνονος· Ἡ 'ν Αὐλίδι σφαγεῖς' ἐπιστέλλει τάδε ζῶς' Ἰφιγένεια, τοῖς ἐκεῖ δ' οὐ ζῶς' ἔτι.  ποῦ δ' ἔστ' ἐκείνη κατθανοῦς' ἥκει πάλιν  ἥδ' ἣν ὁρᾶις σύ· μὴ λόγων ἔκπλησσέ με. Κόμισαί μ' ἐς Ἄργος, ὦ σύναιμε, πρὶν θανεῖν, ἐκ βαρβάρου γῆς καὶ μετάστησον θεᾶς σφαγίων, ἐφ' οἷσι ξενοφόνους τιμὰς ἔχω.  Πυλάδη, τί λέξω ποῦ ποτ' ὄνθ' ηὑρήμεθα  ἢ σοῖς ἀραία δώμασιν γενήσομαι, Ὀρέσθ', ἵν' αὖθις ὄνομα δὶς κλύων μάθηις.  ὦ θεοί.  τί τοὺς θεοὺς ἀνακαλεῖς ἐν τοῖς ἐμοῖς  οὐδέν· πέραινε δ'· ἐξέβην γὰρ ἄλλοσε.  τάχ' οὖν ἐρωτῶν ς' εἰς ἄπιστ' ἀφίξεται· λέγ' οὕνεκ' ἔλαφον ἀντιδοῦσά μου θεὰ Ἄρτεμις ἔσωσέ μ', ἣν ἔθυς' ἐμὸς πατήρ, δοκῶν ἐς ἡμᾶς ὀξὺ φάσγανον βαλεῖν, ἐς τήνδε δ' ὤικις' αἶαν. αἵδ' ἐπιστολαί, τάδ' ἐστὶ τἀν δέλτοισιν ἐγγεγραμμένα.  ὦ ῥαιδίοις ὅρκοισι περιβαλοῦσά με, κάλλιστα δ' ὀμόσας', οὐ πολὺν σχήσω χρόνον, τὸν δ' ὅρκον ὃν κατώμος' ἐμπεδώσομεν. ἰδού, φέρω σοι δέλτον ἀποδίδωμί τε, Ὀρέστα, τῆσδε σῆς κασιγνήτης πάρα.  δέχομαι· παρεὶς δὲ γραμμάτων διαπτυχὰς τὴν ἡδονὴν πρῶτ' οὐ λόγοις αἱρήσομαι. ὦ φιλτάτη μοι σύγγον', ἐκπεπληγμένος ὅμως ς' ἀπίστωι περιβαλὼν βραχίονι ἐς τέρψιν εἶμι, πυθόμενος θαυμάστ' ἐμοί.  ξέν', οὐ δικαίως τῆς θεοῦ τὴν πρόσπολον χραίνεις ἀθίκτοις περιβαλὼν πέπλοις χέρα.  ὦ συγκασιγνήτη τε κἀκ ταὐτοῦ πατρὸς Ἀγαμέμνονος γεγῶσα, μή μ' ἀποστρέφου, ἔχους' ἀδελφόν, οὐ δοκοῦς' ἕξειν ποτέ.  ἐγώ ς' ἀδελφὸν τὸν ἐμόν οὐ παύσηι λέγων τό τ' Ἄργος αὐτοῦ μεστὸν ἥ τε Ναυπλία.  οὐκ ἔστ' ἐκεῖ σός, ὦ τάλαινα, σύγγονος.  ἀλλ' ἡ Λάκαινα Τυνδαρίς ς' ἐγείνατο  Πέλοπός γε παιδὶ παιδός, οὗ 'κπέφυκ' ἐγώ.  τί φήις ἔχεις τι τῶνδέ μοι τεκμήριον  ἔχω· πατρώιων ἐκ δόμων τι πυνθάνου.  οὔκουν λέγειν μὲν χρὴ σέ, μανθάνειν δ' ἐμέ  λέγοιμ' ἂν ἀκοῆι πρῶτον Ἠλέκτρας τάδε· Ἀτρέως Θυέστου τ' οἶσθα γενομένην ἔριν  ἤκουσα· χρυσῆς ἀρνὸς ἦν νείκη πέρι.  ταῦτ' οὖν ὑφήνας' οἶσθ' ἐν εὐπήνοις ὑφαῖς  ὦ φίλτατ', ἐγγὺς τῶν ἐμῶν χρίμπτηι φρενῶν.  εἰκώ τ' ἐν ἱστοῖς ἡλίου μετάστασιν  ὕφηνα καὶ τόδ' εἶδος εὐμίτοις πλοκαῖς.  καὶ λούτρ' ἐς Αὖλιν μητρὸς ἁδέξω πάρα  οἶδ'· οὐ γὰρ ὁ γάμος ἐσθλὸς ὤν μ' ἀφείλετο.  τί γάρ κόμας σὰς μητρὶ δοῦσα σῆι φέρειν  μνημεῖά γ' ἀντὶ σώματος τοὐμοῦ τάφωι.  ἃ δ' εἶδον αὐτός, τάδε φράσω τεκμήρια· Πέλοπος παλαιὰν ἐν δόμοις λόγχην πατρός, ἣν χερσὶ πάλλων παρθένον Πισάτιδα ἐκτήσαθ' Ἱπποδάμειαν, Οἰνόμαον κτανών, ἐν παρθενῶσι τοῖσι σοῖς κεκρυμμένην.  ὦ φίλτατ', οὐδὲν ἄλλο, φίλτατος γὰρ εἶ, ἔχω ς', Ὀρέστα, †τηλύγετον χθονὸς ἀπὸ πατρίδος† Ἀργόθεν, ὦ φίλος.  κἀγώ σε τὴν θανοῦσαν, ὡς δοξάζεται.  κατὰ δὲ δάκρυ, κατὰ δὲ γόος ἅμα χαρᾶι τὸ σὸν νοτίζει βλέφαρον, ὡσαύτως δ' ἐμόν. †τὸ δέ τι† βρέφος ἔλιπον ἀγκάλαισι νεαρὸν τροφοῦ νεαρὸν ἐν δόμοις. ὦ κρεῖσσον ἢ λόγοισιν εὐτυχοῦσά μου ψυχά, τί φῶ θαυμάτων πέρα καὶ λόγου πρόσω τάδ' ἀπέβα.  τὸ λοιπὸν εὐτυχοῖμεν ἀλλήλων μέτα.  ἄτοπον ἡδονὰν ἔλαβον, ὦ φίλαι· δέδοικα δ' ἐκ χερῶν με μὴ πρὸς αἰθέρα ἀμπτάμενος φύγηι. ἰὼ Κυκλωπὶς ἑστία, ἰὼ πατρίς, Μυκήνα φίλα, χάριν ἔχω ζόας, χάριν ἔχω τροφᾶς, ὅτι μοι συνομαίμονα τόνδε δόμοις ἐξεθρέψω φάος.  γένει μὲν εὐτυχοῦμεν, ἐς δὲ συμφοράς, ὦ σύγγον', ἡμῶν δυστυχὴς ἔφυ βίος.  ἐγὦιδ' ἁ μέλεος, οἶδ', ὅτε φάσγανον δέραι 'φῆκέ μοι μελεόφρων πατήρ.  οἴμοι· δοκῶ γὰρ οὐ παρών ς' ὁρᾶν ἐκεῖ.  ἀνυμέναιος, ὦ σύγγον', Ἀχιλλέως ἐς κλισίαν λέκτρων δόλιον ἀγόμαν· παρὰ δὲ βωμὸν ἦν δάκρυα καὶ γόοι. φεῦ φεῦ χερνίβων ἐκείνων· οἴμοι.  ὤιμωξα κἀγὼ τόλμαν ἣν ἔτλη πατήρ.  ἀπάτορ' ἀπάτορα πότμον ἔλαχον· ἄλλα δ' ἐξ ἄλλων κυρεῖ δαίμονος τύχαι τινός.  εἰ σόν γ' ἀδελφόν, ὦ τάλαιν', ἀπώλεσας.  ὦ μελέα δεινᾶς τόλμας· δείν' ἔτλαν, ἔτλαν δείν', ὤμοι, σύγγονε, παρὰ δ' ὀλίγον ἀπέφυγες ὄλεθρον ἀνόσιον ἐξ ἐμᾶν δαϊχθεὶς χερῶν. ἁ δ' ἐπ' †αὐτοῖσι† τίς τελευτά τίς τύχα μοι συγκυρήσει τίνα σοι τίνα σοι πόρον εὑρομένα πάλιν ἀπὸ πόλεως, ἀπὸ φόνου πέμψω πατρίδ' ἐς Ἀργείαν, πρὶν ἐπὶ ξίφος αἵματι σῶι πελάσαι τόδε τόδε σόν, ὦ μελέα ψυχά, χρέος ἀνευρίσκειν. πότερον κατὰ χέρσον, οὐχὶ ναῒ ἀλλὰ ποδῶν ῥιπᾶι θανάτωι πελάσεις ἄρα βάρβαρα φῦλα καὶ δι' ὁδοὺς ἀνόδους στείχων· διὰ κυανέας μὰν στενοπόρου πέτρας μακρὰ κέλευθα ναΐοισιν δρασμοῖς. τάλαινα τάλαινα. †τίς ἂν οὖν τάδ' ἂν ἢ θεὸς ἢ βροτὸς ἢ τί τῶν ἀδοκήτων πόρον ἄπορον ἐξανύσας† δυοῖν τοῖν μόνοιν Ἀτρείδαιν φανεῖ κακῶν ἔκλυσιν  ἐν τοῖσι θαυμαστοῖσι καὶ μύθων πέρα τάδ' εἶδον αὐτὴ κοὐ κλύους' ἀπ' ἀγγέλων.  τὸ μὲν φίλους ἐλθόντας εἰς ὄψιν φίλων, Ὀρέστα, χειρῶν περιβολὰς εἰκὸς λαβεῖν· λήξαντα δ' οἴκτων κἀπ' ἐκεῖν' ἐλθεῖν χρεών, ὅπως τὸ κλεινὸν ὄμμα τῆς σωτηρίας λαβόντες ἐκ γῆς βησόμεσθα βαρβάρου. [σοφῶν γὰρ ἀνδρῶν ταῦτα, μὴ 'κβάντας τύχης, καιρὸν λαβόντας, ἡδονὰς ἄλλας λαβεῖν.]  καλῶς ἔλεξας· τῆι τύχηι δ' οἶμαι μέλειν τοῦδε ξὺν ἡμῖν· ἢν δέ τις πρόθυμος ἦι, σθένειν τὸ θεῖον μᾶλλον εἰκότως ἔχει.
τί δ' εἴ με ναῶι τῶιδε κρύψειας λάθραι [ ὡς δὴ σκότον λαβόντες ἐκσωθεῖμεν ἄν  κλεπτῶν γὰρ ἡ νύξ, τῆς δ' ἀληθείας τὸ φῶς.]  εἴς' ἔνδον ἱεροῦ φύλακες, οὓς οὐ λήσομεν.
ἀλλὰ πρός σε δεξιᾶς σὲ καὶ ς' ἱκνοῦμαι, σὲ δὲ φίλης παρηίδος γονάτων τε καὶ τῶν ἐν δόμοισι φιλτάτων [μητρὸς πατρός τε καὶ τέκνων ὅτωι κυρεῖ]. τί φάτε τίς ὑμῶν φησιν ἢ τίς οὐ θέλειν φθέγξασθεταῦτα μὴ γὰρ αἰνουσῶν λόγους ὄλωλα κἀγὼ καὶ κασίγνητος τάλας.  θάρσει, φίλη δέσποινα, καὶ σώιζου μόνον· ὡς ἔκ γ' ἐμοῦ σοι πάντα σιγηθήσεται  ὧν ἐπισκήπτεις πέρι.  ὄναισθε μύθων καὶ γένοισθ' εὐδαίμονες. σὸν ἔργον ἤδη καὶ σὸν ἐσβαίνειν δόμους· ὡς αὐτίχ' ἥξει τῆσδε κοίρανος χθονός, θυσίαν ἐλέγξων εἰ κατείργασται ξένων. ὦ πότνι', ἥπερ μ' Αὐλίδος κατὰ πτυχὰς δεινῆς ἔσωσας ἐκ πατροκτόνου χερός, σῶσόν με καὶ νῦν τούσδε τ'· ἢ τὸ Λοξίου οὐκέτι βροτοῖσι διὰ ς' ἐτήτυμον στόμα. ἀλλ' εὐμενὴς ἔκβηθι βαρβάρου χθονὸς ἐς τὰς Ἀθήνας· καὶ γὰρ ἐνθάδ' οὐ πρέπει ναίειν, πάρον σοι πόλιν ἔχειν εὐδαίμονα.  ὄρνις ἃ παρὰ πετρίνας πόντου δειράδας ἀλκυὼν ἔλεγον οἶτον ἀείδεις, εὐξύνετον ξυνετοῖς βοάν, ὅτι πόσιν κελαδεῖς ἀεὶ μολπαῖς, ἐγώ σοι παραβάλλομαι θρήνους, ἄπτερος ὄρνις, ποθοῦς' Ἑλλάνων ἀγόρους, ποθοῦς' Ἄρτεμιν λοχίαν, ἃ παρὰ Κύνθιον ὄχθον οἰκεῖ φοίνικά θ' ἁβροκόμαν δάφναν τ' εὐερνέα καὶ γλαυκᾶς θαλλὸν ἱερὸν ἐλαίας, Λατοῦς ὠδῖνι φίλον, λίμναν θ' εἱλίσσουσαν ὕδωρ κύκλιον, ἔνθα κύκνος μελωιδὸς Μούσας θεραπεύει. ὦ πολλαὶ δακρύων λιβάδες, αἳ παρηίδας εἰς ἐμὰς ἔπεσον ἁνίκα πύργων ὀλομένων ἐν ναυσὶν ἔβαν πολεμίων ἐρετμοῖσι καὶ λόγχαις· ζαχρύσου δὲ δι' ἐμπολᾶς νόστον βάρβαρον ἦλθον, ἔνθα τᾶς ἐλαφοκτόνου θεᾶς ἀμφίπολον κόραν παῖδ' Ἀγαμεμνονίαν λατρεύω βωμούς τ' οὐ μηλοθύτας, ζηλοῦσα τὸν διὰ παντὸς δυσδαίμον'· ἐν γὰρ ἀνάγκαις οὐ κάμνει σύντροφος ὤν. μεταβάλλειν δυσδαιμονία· τὸ δὲ μετ' εὐτυχίαν κακοῦσθαι θνατοῖς βαρὺς αἰών. καὶ σὲ μέν, πότνι', Ἀργεία πεντηκόντερος οἶκον ἄξει· συρίζων θ' ὁ κηρόδετος Πανὸς οὐρείου κάλαμος κώπαις ἐπιθωύξει, ὁ Φοῖβός θ' ὁ μάντις ἔχων κέλαδον ἑπτατόνου λύρας ἀείδων ἄξει λιπαρὰν εὖ ς' Ἀθηναίων ἐπὶ γᾶν. †ἐμὲ δ' αὐτοῦ λιποῦσα βήσηι ῥοθίοις πλάταις· ἀέρι δ' ἱστία πρότονοι κατὰ πρῶιραν ὑπὲρ στόλον ἐκπετάσουσιν πόδα† ναὸς ὠκυπόμπου. λαμπροὺς ἱπποδρόμους βαίην, ἔνθ' εὐάλιον ἔρχεται πῦρ· οἰκείων δ' ὑπὲρ θαλάμων ἐν νώτοις ἁμοῖς πτέρυγας λήξαιμι θοάζουσα· χοροῖς δ' ἐνσταίην, ὅθι καὶ †παρθένος εὐδοκίμων γάμων παρὰ πόδ' εἱλίσσουσα φίλας ματέρος ἡλίκων θιάσους ἐς ἁμίλλας χαρίτων ἁβροπλούτοιο χαίτας εἰς ἔριν ὀρνυμένα πολυποίκιλα φάρεα καὶ πλοκάμους περιβαλλομένα γένυσιν ἐσκίαζον†.  ποῦ 'σθ' ἡ πυλωρὸς τῶνδε δωμάτων γυνὴ Ἑλληνίς ἤδη τῶν ξένων κατήρξατο [ἀδύτοις ἐν ἁγνοῖς σῶμα λάμπονται πυρί]  ἥδ' ἐστίν, ἥ σοι πάντ', ἄναξ, ἐρεῖ σαφῶς.
ἐγὼ δ' Ὀρέστηι τ', εἰ φέρων βρέτας θεᾶς βέβηκ', ἀδελφῆι τ' οὐχὶ θυμοῦμαι· τί γάρ [πρὸς τοὺς σθένοντας θεοὺς ἁμιλλᾶσθαι καλόν] ἴτωσαν ἐς σὴν σὺν θεᾶς ἀγάλματι γαῖαν, καθιδρύσαιντό τ' εὐτυχῶς βρέτας.
[ὦ μέγα σεμνὴ Νίκη, τὸν ἐμὸν βίοτον κατέχοις καὶ μὴ λήγοις στεφανοῦσα.].
