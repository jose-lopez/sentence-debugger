ὅταν γὰρ ἥ τε πρώτη γραμμὴ τὴν πρώτην ἀκτῖνα δέχηται τοῦ ἡλίου, κατὰ ταὐτὰ δὲ καὶ τὴν τελευταίαν ἡ ὑϲτάτη, καὶ τοῦτ' ἐπὶ πάντων φαίνηται τῶν καταγεγραμμένων ὡρολογίων ἡλιακῶν, ἤδη μέν πωϲ ἕν τι γνώριϲμα ἕξομεν ἐναργὲϲ τοῦ τὸ προβληθὲν εὑρῆϲθαι· δεύτερον δὲ πάλιν [δ' ἄλλο], ὅταν ἀλλήλοιϲ τὰ καταγραφέντα πάντα ϲυμφωνῇ, καὶ τρίτον, ὅταν ὕδατοϲ ὁμαλὴϲ ῥύϲιϲ αὐτοῖϲ μαρτυρῇ.
τίνα τοίνυν εἰκόϲ ἐϲτι μᾶλλον ἐγνωκέναι τὴν ἀλήθειαν, [ἄλλον δὴ] τὸν τοὺϲ φιλοϲόφουϲ ἅπανταϲ ὑπομένοντα κριτὰϲ πλὴν αὐτῶν τῶν φαινομένων, ὑπομένοντα δὲ καὶ τοὺϲ ἀπὸ τῶν λογικῶν τεχνῶν ἁπαϲῶν ἀριθμητικοὺϲ λογιϲτικοὺϲ γεωμέτραϲ ἀϲτρονόμουϲ ἀρχιτέκτοναϲ νομικοὺϲ ῥήτοραϲ γραμματικοὺϲ μουϲικούϲ, ἢ τὸν ὑφ' ἑαυτοῦ κρινόμενόν τε καὶ ϲτεφανούμενον, ὃϲ ὑπὸ τῶν ἄλλων κριτῶν, εἰ ὑπομείνειε δοκιμάζεϲθαι, μηδεμιᾶϲ ψήφου μεταλαμβάνεται τοϲαῦτα καὶ περὶ τῶν ἁμαρτημάτων πρὸϲ τὸ παρὸν εἰρήϲθω.
