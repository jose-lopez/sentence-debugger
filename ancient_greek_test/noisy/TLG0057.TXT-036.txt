ἐχρῆν δὲ αὐτοὺϲ μὴ τοῦτο μόνον <Ἱπποκράτουϲ> ἀνεγνωκέναι τε καὶ μνημονεύειν [ὡϲ τὰ ἐναντία τῶν ἐναντίων ἐϲτὶν ἰάματα], ἀλλὰ κἀκεῖνα, δι' ὧν φηϲιν· «αἱ ὑγραὶ δίαιται πᾶϲι τοῖϲι πυρετταίνουϲι ξυμφέρουϲι, μάλιϲτα δὲ παιδίοιϲι καὶ τοῖϲιν ἄλλοιϲι τοῖϲιν οὕτωϲ εἰθιϲμένοιϲι διαιτᾶϲθαι.
διὸ χρὴ τὸν ἐπιμελούμενον ἀνατροφῆϲ παιδίων, ϲτοχαϲτικὸν ἀκριβῶϲ ὑπάρχοντα τοῦ ϲυμμέτρου τε καὶ οἰκείου, παρέχειν ἑκάϲτοτε τοῦτο [πρὶν αὐξηθεῖϲαν αὐτῷ τὴν λύπην εἰϲ ἀμετρίαν κινήϲεωϲ ἐμβαλεῖν τό τε ϲῶμα καὶ τὴν ψυχήν], εἰ δ' ἄρα ποτὲ καὶ λάθοι τὸ λυποῦν αὐξηθέν, ἐπανορθοῦϲθαι πειρᾶϲθαι τὴν λύπην αὐτῷ τε τῷ παρέχειν αὐτίκα τὸ ἐπιθυμηθὲν ἢ ἐκκόπτειν τὸ ἀνιῶν ἔτι τε τῇ κινήϲει τῇ διὰ τῶν ἀγκαλῶν καὶ τοῖϲ μέλεϲι τῆϲ φωνῆϲ, οἷϲ εἰώθαϲιν αἱ ϲοφώτεραι τῶν τροφῶν χρῆϲθαι.
ὀκτὼ διαφοραὶ τῶν προϲφάτων εἰϲὶ [τῆϲ γαϲτρὸϲ] διαθέϲεων, ἅπαϲαι δυϲκραϲίαι κατὰ γένοϲ ὑπάρχουϲαι, τέϲϲαρεϲ μὲν ἁπλαῖ, θερμότηϲ καὶ ψυχρότηϲ, ξηρότηϲ καὶ ὑγρότηϲ, τέϲϲαρεϲ δὲ ἄλλαι ϲύνθετοι, θερμότηϲ τε ἅμα καὶ ξηρότηϲ, καὶ θερμότηϲ ἅμα ὑγρότητι, καὶ ψυχρότηϲ ἅμα καὶ ξηρότηϲ, καὶ ψυχρότηϲ ἅμα ὑγρότητι. χρὴ δ' εἰϲ τοϲοῦτον ἥκειν μεγέθουϲ ἑκάϲτην τῶν δυϲκραϲιῶν, ὡϲ ἀϲθενῆ φανερῶϲ ἐργάϲαϲθαι τὴν προωϲτικὴν δύναμιν, ἤτοι τῆϲ γαϲτρὸϲ μόνηϲ ἢ τῶν λεπτῶν ἐντέρων ἢ τῶν παχέων, ἢ καὶ ϲυμπάντων ἅμα τῶν εἰρημένων ἤ τινων ἐν αὐτοῖϲ. ϲυνίϲτανται δ' αἱ τοιαῦται δυϲκραϲίαι ποτὲ μὲν ἀπὸ τῶν εἴϲω τοῦ ϲώματοϲ λαμβανομένων, ἔϲτι δ' ὅτε καὶ ἀπὸ τῶν ἔξωθεν προϲπιπτόντων, ἀπὸ μὲν τῶν εἴϲω τοῦ  ϲώματοϲ, ὁπόταν ἐν ταῖϲ τροφαῖϲ ἢ τοῖϲ πόμαϲι φαρμακωδεϲτέρα τιϲ ᾖ δύναμιϲ, ἢ θερμαινόντων ἢ ψυχόντων ἢ ξηραινόντων ἢ ὑγραινόντων ἢ θερμαινόντων τε ἅμα καὶ ξηραινόντων ἢ καὶ κατ' ἄλλην τινὰ ϲυζυγίαν ἐνεργούντων, ἀπὸ δὲ τῶν ἔξωθεν προϲπιπτόντων, ἤτοι τοῦ περιέχοντοϲ ἡμᾶϲ ἀέροϲ ἀμέτρωϲ θερμαίνοντοϲ ἢ ψύχοντοϲ ἢ ξηραίνοντοϲ ἢ ὑγραίνοντοϲ ἢ κατὰ ϲυζυγίαν τινὰ τούτων ἐνεργοῦντοϲ ἢ ἀπό τινοϲ ὕδατοϲ, ἐν ᾧ τιϲ ἔτυχε λουϲάμενοϲ, ἢ ἀλείμματόϲ τινοϲ ἢ ἁπλῶϲ ὅτου δή τινοϲ ἑτέρου προϲπεϲόντοϲ ἔξωθεν τῇ γαϲτρὶ θερμαίνειν ἢ ψύχειν ἢ ξηραίνειν ἢ ὑγραίνειν ἀμέτρωϲ δυναμένου. διὰ ταύταϲ μὲν δὴ τὰϲ αἰτίαϲ ἐπέχεται ἡ γαϲτήρ. τὸ δὲ πικρόχολον περίττωμα διά τε τὴν ἀρρωϲτίαν τῆϲ ἑλκούϲηϲ ἢ ἐκκρινούϲηϲ αὐτὸ δυνάμεωϲ καὶ διὰ ϲτενοχωρίαν τῶν παραγόντων τε καὶ ἐκκρινόντων ὀργάνων. ἀλλ' ἡ μὲν ἀρρωϲτία τῆϲ τε κύϲτεωϲ ὅληϲ τῆϲ ἐπὶ τῷ ἥπατι καὶ τῶν ἀπ' αὐτῆϲ εἰϲ τὸ ϲπλάγχνον ἡκόντων ϲτομάτων καὶ τῶν εἰϲ τὸ ἔντερον ἐξερευγομένων πόρων ἐπὶ  προϲφάτου δυϲκραϲίαϲ γένοιτ' ἄν, ἐφ' ἧϲπερ καὶ ἡ προωϲτικὴ δύναμιϲ ἐλέγετο βλάπτεϲθαι τῶν ἐντέρων τε καὶ τῆϲ γαϲτρόϲ· ἡ δὲ ϲτενοχωρία ἢ διὰ φλεγμονὴν ἢ ϲκίρρον ἢ ἔμφραξιν ἢ τὴν ἐκ τῶν περιεχόντων αὐτὰ θλίψιν ἢ μύϲιν τῶν ϲτομάτων. αὗται δ' αἱ θλίψειϲ πάλιν ἐκ τῶν περιεχόντων ἢ διὰ πλῆθοϲ ἄμετρον τῶν ἐν αὐτοῖϲ περιεχομένων ἢ διὰ φλεγμονὴν ἢ ϲκίρρον, ὥϲπερ γε καὶ ἡ μύϲιϲ ἢ διά τι τούτων ἢ διὰ ξηρότητα. τῆϲ ξηρότητοϲ δ' αὐτῆϲ αἴτια τά τε ϲτύφοντα ϲφοδρῶϲ ἐϲτι καὶ τὰ θερμαίνοντα μετὰ τοῦ ξηραίνειν. τὰ μὲν γὰρ ἐκθλίβοντά τε τὴν ὑγρότητα καὶ αὐτὰ τὰ ϲυνεϲτῶτα ϲυνάγοντα τε καὶ ϲφίγγοντα καὶ πιλοῦντα, τὰ δὲ διαφοροῦντα τὴν ξηρότητα ἐργάζεται. φλεγμονὴ δὲ καὶ ϲκίρροϲ ἤδη γε νοϲήματα φανερῶϲ ἐϲτιν· ὥϲτ' ἐκπέπτωκεν τῆϲ ὑγιεινῆϲ πραγματείαϲ, αὖθίϲ τε καὶ περὶ αὐτῶν εὐκαιρότερον εἰρήϲεται. κατὰ δὲ τὸν αὐτὸν τρόπον οὐδὲ τὸ μελαγχολικὸν ἐκκαθαρθήϲεταί ποτε περίττωμα, τοῦ μὲν ϲπληνὸϲ ἀνὰ λόγον ἔχοντοϲ τῇ χοληδόχῳ κύϲτει, τῆϲ δ' εἰϲ αὐτὸν τεταμένηϲ φλεβὸϲ ἀπὸ τῶν πυλῶν τοῦ ἥπατοϲ τοῖϲ ἕλκουϲιν ἀγγείοιϲ τὸ χολῶδεϲ περίττωμα, τῆϲ δ' ἐκ τοῦ ϲπληνὸϲ εἰϲ τὴν γαϲτέρα φερομένηϲ φλεβὸϲ τῷ τὴν χολὴν ἐξερευγομένῳ πόρῳ. τὸ δὲ καθ' ἕκαϲτον τῶν τρεφομένων τοῦ ζῴου μορίων περίττωμα διά τε πλῆθοϲ καὶ πάχοϲ αὐτοῦ καὶ προϲέτι καὶ γλιϲχρότητα ἢ δι' ἀρρωϲτίαν τῆϲ ἀλλοιούϲηϲ αὐτὸ θερμότητοϲ καὶ διὰ ϲτενοχωρίαν τῆϲ διεξόδου κωλυθήϲεται. πλῆθοϲ μὲν δὴ καὶ πάχοϲ καὶ γλιϲχρότηϲ ἤτοι γε ἐκ τῆϲ τῶν πομάτων καὶ ἐδεϲμάτων γίνεται φύϲεωϲ ἢ ἐκ προϲφάτου τινὸϲ ἀρρωϲτίαϲ τῆϲ ἀλλοιωτικῆϲ ἐν τῷ τρεφομένῳ μορίῳ δυνάμεωϲ· ἡ δ' ἀϲθένεια τῆϲ ἀλλοιούϲηϲ αὐτὸ θερμότητοϲ ἀγυμναϲίαϲ ἔκγονοϲ ὑπάρχει· καὶ ἡ ϲτενοχωρία δὲ τῆϲ διεξόδου διὰ ϲκίρρον καὶ φλεγμονὴν ἔμφραξίν τε καὶ θλίψιν καὶ μύϲιν γίνεται· τούτων δὲ ἑκάϲτων τὴν γένεϲιν ὀλίγον πρόϲθεν εἰρήκαμεν. ἔνια μέντοι μόρια πρὸϲ τοῖϲ ἀδήλοιϲ τούτοιϲ πόροιϲ ἑτέρουϲ τινὰϲ ἐκροὰϲ ἔχει ϲαφεῖϲ καὶ αἰϲθητούϲ, ὥϲπερ ἐγκέφαλόϲ τε καὶ ὀφθαλμόϲ. καὶ τοῦτο γίνεται πρὸϲ τῆϲ φύϲεωϲ ἢ διὰ τὸ κύριον τοῦ μέρουϲ ἢ διὰ τὴν ἀκρίβειαν τῆϲ ἐνεργείαϲ ἢ διὰ πυκνότητα τῶν περιεχόντων ϲωμάτων. ὁ μὲν γὰρ ἐγκέφαλοϲ οἶκόϲ τίϲ ἐϲτι τῆϲ λογικῆϲ ψυχῆϲ καὶ ϲτεγανῷ περιλαμβανόμενοϲ ὀϲτῷ διὰ μεγίϲτων τε καὶ πλείϲτων ὀχετῶν ἐκκαθαίρεται, πρῶτον μὲν τῶν κατὰ τὰϲ ῥῖνάϲ τε καὶ τὴν ὑπερῴαν, δεύτερον δὲ τῶν καθ' ἑκάτερον οὖϲ καὶ τρίτον τῶν κατὰ τὰϲ τοῦ κρανίου ῥαφάϲ· οὐκ ἀπεικὸϲ δὲ καὶ εἰϲ τοὺϲ ὀφθαλμούϲ τι ϲυρρεῖν ἐξ αὐτοῦ περιττόν. ὁ δὲ ὀφθαλμὸϲ οὐχ ὡϲ κύριοϲ ἔτι οὗτόϲ γε, ἀλλ' ὡϲ ἀκριβῶϲ καθαρὸϲ εἶναι δεόμενοϲ εἰϲ τὴν τῆϲ ἐνεργείαϲ ἀκρίβειαν, αἰϲθητοῖϲ τε ἐκκενοῦται πόροιϲ ἅπαν ὅϲον ἐν αὐτῷ περίττωμα γεννᾶται κατά τε τὴν ῥῖνα καὶ τὰ βλέφαρα. Τὰ μὲν οὖν τῶν περιττωμάτων αἴτιά τε καὶ ὄργανα λέλεκται. ὅπωϲ δ' ἄν τιϲ ταῦτα κατεϲχημένα κενώϲειεν, ἐφεξῆϲ λεκτέον, ἀρξαμένουϲ αὖθιϲ ἀπὸ τῶν κατὰ τὴν γαϲτέρα. κοινὸν μὲν οὖν ἐπὶ πάντων παράγγελμα τὴν  ἐναντίαν αἰτίαν τῇ τὴν βλάβην ἐργαϲαμένῃ προϲάγειν, ἴδιον δὲ καθ' ἑκάϲτην, εἰ μὲν ὀλιγώτερα καὶ ξηρότερα προϲαράμενοϲ ἐπιϲχεθείη τὴν γαϲτέρα, πλείω τε ἅμα προϲφέρειν καὶ ὑγρότερα, εἰ δὲ ξηρότερα, πλείω μὲν μὴ προϲφέρειν, ὑγρότερα δέ, εἰ δ' αὐϲτηρὰ καὶ ϲτρυφνά, γλυκέϲι τε καὶ λιπαροῖϲ εὐωχεῖν, εἰ δὲ τῇ τάξει πλημμελῶϲ, εἰϲ τὸ δέον ἐπανάγειν, εἰ δὲ ἅπαξ ἀντὶ τοῦ δίϲ, οὐ μόνον δίϲ, ἀλλὰ καὶ πολλάκιϲ προϲφέρειν. κατὰ δὲ τὸν αὐτὸν τρόπον τὰϲ προϲφάτουϲ δυϲκραϲίαϲ ἐξιᾶϲθαι τοῖϲ ἐναντίοιϲ, ὑγραίνοντα μέν, εἰ ξηρανθείη, θερμαίνοντα δέ, εἰ ψυχθείη, κἀπὶ τῶν ἄλλων ποιοτήτων ἀναλόγωϲ. αἱ δ' ὗλαι τούτων ἐν ταῖϲ περὶ τῶν φαρμάκων γεγραμμέναιϲ ἡμῖν πραγματείαιϲ εἴρηνται. ἐπιϲχεθείϲηϲ δὲ τῆϲ ξανθῆϲ χολῆϲ, ἐπὶ μὲν ἐμφράξει τῇ λεπτυνούϲῃ διαίτῃ χρηϲτέον εἴρηται δ' ἡ ὕλη τῆϲ τοιαύτηϲ διαίτηϲ ἑτέρωθι δι' ἑνὸϲ γράμματοϲ· ἐπὶ δὲ θλίψεϲι, ταῖϲ μὲν διὰ τὴν τῶν ὁμιλούντων τοῖϲ τῆϲ χολοδόχου πόροιϲ ϲωμάτων ἄμετρον πλήρωϲιν, εἰ μὲν διὰ πάχοϲ χυμῶν, τῇ  λεπτυνούϲῃ διαίτῃ χρηϲτέον, εἰ δὲ διὰ πλῆθοϲ, τῇ κενούϲῃ· εἰ δὲ διὰ φλεγμονὴν ἢ ϲκίρρον, ἐκπέπτωκεν ἤδη τὰ τοιαῦτα τῆϲ ὑγιεινῆϲ πραγματείαϲ· εἰ δὲ διὰ δυϲκραϲίαν ὑπόγυιον, ἀντειϲάγοντα τὴν ἡττημένην ποιότητα. κατὰ δὲ τὸν αὐτὸν τρόπον ἰᾶϲθαι χρὴ τὴν μύϲιν τῶν ϲτομίων, ἐπὶ μὲν τοῖϲ αὐϲτηροῖϲ γενομένην, τὰ λιπαρὰ καὶ γλυκέα κελεύοντα λαμβάνειν, ἐπὶ δὲ τοῖϲ θερμαίνουϲι καὶ ξηραίνουϲιν, ὅϲα ψύχει καὶ ὑγραίνει. λεχθήϲεται δ' ἡ τῶν τοιούτων ϲιτίων ὕλη ἐν τοῖϲ ἑξῆϲ ὑπομνήμαϲιν. ὁ αὐτὸϲ δὲ τρόποϲ ἐϲτὶ τῆϲ καθάρϲεωϲ ἐπιϲχεθέντι τῷ τρίτῳ γένει τῶν περιττωμάτων, ὃ καθ' ἕκαϲτον τοῦ ζῴου μόριον ἔφαμεν ϲυνίϲταϲθαι. εἰ μὲν γὰρ μύϲει ἔτι τὰ ϲτόματα τῶν πόρων, ἐπανορθοῦϲθαι χρὴ διὰ τῶν ἐναντίων τοῖϲ βλάψαϲι, τὰϲ μὲν ἐπὶ τοῖϲ ψύχουϲιν αἰτίοιϲ ϲτεγνώϲειϲ ἐκθερμαίνοντα, καθάπερ ὅϲαι πυκνωθέντων ἡμῶν ὑπὸ κρύουϲ γίνονται, τὰϲ δὲ ἐπὶ θερμότητι καὶ ξηρότητι ἐμψύχοντά τε καὶ ἀνυγραίνοντα, καθάπερ ὅϲαι δι'  ἐκκαύϲειϲ· οὕτω δὲ καὶ ὅϲαι διά τι τῶν ϲτυφόντων προϲέπεϲον, ὥϲπερ καὶ ὅϲα τῶν ὑδάτων ἐϲτὶ ϲτυπτηριώδη, λιπαραῖϲ τε καὶ μαλακαῖϲ τρίψεϲιν ἅμα τοῖϲ τῶν γλυκέων ὑδάτων λουτροῖϲ. εἰ δὲ ἐμφραχθεῖεν οἱ πόροι διὰ πάχοϲ ἢ πλῆθοϲ ἢ γλιϲχρότητα περιττωμάτων, ἥ τε λεπτύνουϲα δίαιτα τούτοιϲ ἁρμόϲει καὶ ὅϲα τέμνει καὶ θερμαίνει φάρμακα, τὰ μὲν εἴϲω τοῦ ϲώματοϲ λαμβανόμενα, τὰ δὲ ἔξωθεν ἐπιτιθέμενα, καὶ πρὸ τούτων ἁπάντων γυμνάϲια. καὶ γὰρ καὶ ταῦτα λύειν τε δύναται τὰ περιττώματα καὶ διὰ τῶν πόρων ἐκκενοῦν, καὶ τοϲούτῳ πλεονεκτεῖ τῶν λεπτυνόντων ἐδεϲμάτων τε καὶ φαρμάκων, ὅϲῳ βέλτιόν ἐϲτι μηδὲν βλαπτόμενον εἰϲ τὴν τῶν ϲωμάτων ἕξιν ἐκκενοῦϲθαι τὰ περιττώματα τοῦ ϲὺν τῷ τάϲ τε ϲάρκαϲ ϲυντήκεϲθαι καὶ ἰϲχνοῦϲθαι τὰ ϲτερεά. αὗται μὲν γὰρ αἱ βλάβαι τοῖϲ θερμοῖϲ τε καὶ λεπτύνουϲιν ἐφεδρεύουϲι φαρμάκοιϲ· ἐπὶ δὲ τοῖϲ γυμναϲίοιϲ οὐ μόνον οὐδὲν τοιοῦτον, ἀλλὰ καὶ ῥώμη τοῖϲ ὀργάνοιϲ ἐγγίνεται, τῆϲ θερμότητοϲ ἀναζωπυρουμένηϲ αὐτοῖϲ κἀκ τῆϲ πρὸϲ ἄλληλα τῶν ϲωμάτων παρατρίψεωϲ ϲκληρότητόϲ τέ τινοϲ  καὶ δυϲπαθείαϲ ἐγγιγνομένηϲ. ὡϲ δ' ἄν τιϲ ἐν καιρῷ γυμνάζοιτο καὶ μέτρῳ τῷ προϲήκοντι χρῷτο καὶ τάξει καὶ ποιότητι τῶν κατὰ μέροϲ ἐνεργειῶν τῇ δεούϲῃ, νυνὶ μὲν οὐ πρόκειται λέγειν, ὥϲπερ οὐδὲ περὶ τροφῆϲ καὶ καιροῦ καὶ μέτρου καὶ τάξεωϲ καὶ ποιότητοϲ, οὐδὲ περὶ τῶν λεπτυνόντων ἐδεϲμάτων τε καὶ πομάτων, οὐδὲ περὶ τῶν ἀλλοιούντων κατὰ ποιότητα φαρμάκων· οὐδενὸϲ γὰρ αὐτῶν οὐδέπω τὴν κατὰ μέροϲ εἴπομεν χρῆϲιν, ἀλλ' ἠρκέϲθημεν ἐπὶ κεφαλαίων μόνον διελθεῖν· ἐν δὲ τοῖϲ ἑξῆϲ ὑπομνήμαϲιν ὑπὲρ ἁπάντων ἐπὶ πλέον εἰρήϲεται. Νυνὶ μὲν γὰρ εἰϲ ϲύνοψιν ἀγαγεῖν ἠβουλήθην ἅπαϲαν τὴν πραγματείαν, ὡϲ μηδεμίαν ὕλην ὑγιεινὴν λαθεῖν, ἧϲ ἔμπειρον εἶναι χρὴ τὸν ὑγιεινόν. οὐδὲν γὰρ χεῖρον ὑγιεινὸν ὀνομάζειν τὸν ἐπιϲτήμονα καὶ ὑγιεινῆϲ ἁπάϲηϲ τέχνηϲ, ὥϲπερ τὸν μόνηϲ τῆϲ περὶ τὰ γυμνάϲια γυμναϲτήν· ἀτὰρ οὖν καὶ ὠνόμαϲεν <Ἐραϲίϲτρατοϲ> οὕτωϲ αὐτόν. ἐν δὲ τοῖϲ ἑξῆϲ ὑπομνήμαϲιν ἑκάϲτηϲ τῶν εἰρημένων ὑλῶν ἐπιϲκεψόμεθα τόν τε καιρὸν καὶ τὴν ποιότητα καὶ τὴν ποϲότητα καὶ τὸν τρόπον τῆϲ χρήϲεωϲ, ὡϲ μηκέθ' ὕλην μόνον, ἀλλ' ὑγιεινὸν αἴτιον γίνεϲθαι. ἐν τριϲὶ γὰρ τούτοιϲ γένεϲι πρώτοιϲ ἐϲτὶν ἡ ὑγιεινὴ πραγματεία, καθάπερ καὶ ἡ θεραπευτική, ϲώμαϲί τε καὶ αἰτίοιϲ καὶ ϲημείοιϲ, ϲώμαϲι μὲν αὐτοῖϲ τοῖϲ ὑγιαίνουϲιν, ἃ χρὴ φυλάττεϲθαι τοιαῦτα, ϲημείοιϲ δὲ τοῖϲ ϲυμβεβηκόϲιν αὐτοῖϲ, ἐξ ὧν διαγινώϲκεται, αἰτίοιϲ δέ, ὑφ' ὧν ἡ φυλακὴ τῆϲ ὑγείαϲ γίνεται. τέτταραϲ δὲ τῆϲ τούτων ὕληϲ τὰϲ διαφορὰϲ οἱ δοκιμώτατοι τῶν νεωτέρων ἰατρῶν ἔθεντο, προϲφερόμενα καὶ ποιούμενα καὶ κενούμενα καὶ ἔξωθεν προϲπίπτοντα, προϲφερόμενα μὲν ἐδέϲματά τε καὶ πόματα καὶ εἴδη τινὰ τῶν φαρμάκων εἴϲω τοῦ ϲώματοϲ λαμβανόμενα καὶ τὸν εἰϲπνεόμενον ἀέρα, ποιούμενα δὲ τρίψειϲ τε καὶ περιπάτουϲ καὶ ὀχήϲειϲ καὶ ἱππαϲίαν καὶ ϲύμπαϲαν κίνηϲιν. εἰ δ' οὐ πᾶϲα κίνηϲίϲ ἐϲτι γυμνάϲιον, ἀλλ' ἡ ϲφοδροτέρα μόνον, προϲκείϲθω ὧδε τῇ κινήϲει τὸ γυμνάϲιον, ὡϲ εἶναι τὰ ποιούμενα κινήϲειϲ τε καὶ γυμνάϲια. ϲυγκαταριθμοῦνται δὲ τῷ γένει τῶν αἰτίων  τούτων καὶ ἐγρηγόρϲειϲ καὶ ὕπνοι καὶ ἀφροδίϲια. τὰ δὲ ἔξωθεν προϲπίπτοντα, πρῶτοϲ μὲν ὁ περιέχων ἡμᾶϲ ἀήρ ἐϲτιν, ἔπειθ' ὅϲα λουομένοιϲ ἢ ἀλειφομένοιϲ ἢ διαπαλαίουϲιν ἐν κόνει προϲπίπτει τῷ δέρματι, καὶ εἰ δή τι φάρμακόν ἐϲτιν οὐκ ἐκβαῖνον ὅρουϲ ὑγιεινούϲ, ὥϲπερ ἅλεϲ ἢ νίτρον ἢ ἀφρόνιτρον ἤ τι τῶν αὐτοφυῶν ὑδάτων θερμῶν. ἡ δὲ τῶν κενουμένων ὕλη προείρηται μὲν ὀλίγον ἔμπροϲθεν· εἰ δ' ὀρθῶϲ ἀντιδιῄρηται τοῖϲ προειρημένοιϲ τριϲὶ γένεϲι τῶν αἰτίων, οὐ ῥᾴδιον ἀποφήναϲθαι. τάχα γὰρ ἂν ἦν βέλτιον ὑπὸ μὲν τῶν προϲφερομένων καὶ ποιουμένων καὶ προϲπιπτόντων ἔξωθεν ἀλλοιοῦϲθαί τε καὶ μετακοϲμεῖϲθαι φάναι τὰ κατὰ τὸ ϲῶμα, τὴν μεταβολὴν δὲ αὐτῶν γίνεϲθαι κατά τε τὸ ποιὸν καὶ κατὰ τὸ ποϲόν, καὶ κατὰ μὲν τὸ ποιὸν ἐν τῷ θερμαίνεϲθαι καὶ ψύχεϲθαι καὶ ξηραίνεϲθαι καὶ ὑγραίνεϲθαι, κατὰ δὲ τὸ ποϲὸν ἐν τῷ τρέφεϲθαι καὶ κενοῦϲθαι, καὶ αὐτήν γε τὴν κένωϲιν εἶναι διττήν, ἑτέραν μὲν τῶν περιττωμάτων, ὑπὲρ ὧν ὀλίγον ἔμπροϲθεν ἐλέγομεν, ἑτέραν δὲ τὴν αὐτῆϲ τῆϲ οἰκείαϲ ἡμῶν οὐϲίαϲ ἀπορροήν, ἥτιϲ ἀντίκειται τῇ θρέψει. ἐπιϲημήναϲθαι δὲ χρὴ κἀνταῦθα τὴν ὁμωνυμίαν, ἣν <Ἱπποκράτηϲ> ἐν τῷ περὶ τροφῆϲ ἡμῶν ϲυγγράμματι διείλετο, φάμενοϲ ὧδε· «τροφὴ δὲ τὸ τρέφον, τροφὴ καὶ τὸ οἷον, τροφὴ καὶ τὸ μέλλον». τῇ μὲν γὰρ κατὰ τὸ πρῶτον ϲημαινόμενον τροφῇ τε καὶ πέψει τὴν ἀπορροὴν τῆϲ οὐϲίαϲ ἀντιδιαιρεῖϲθαι χρή, τῇ δὲ κατὰ τὸ δεύτερον ϲημαινόμενον αἱμορραγίαν τε καὶ ἁπλῶϲ εἰπεῖν αἵματοϲ ἅπαϲαν κένωϲιν, τῇ δὲ κατὰ τὸ τρίτον ἔμετόν τε καὶ λειεντερίαν. ἀλλὰ περὶ μὲν τῶν τοιούτων διαιρέϲεων, ὅπωϲ ἄν τιϲ ἐθέλῃ, τιθέϲθω. τῶν δ' ὑλῶν ἁπαϲῶν τῶν ὑγιεινῶν ἐπίϲταϲθαι ἀναγκαῖον τὰϲ δυνάμειϲ τῷ τὴν ὑγιεινὴν τέχνην μετιόντι. καὶ γὰρ καὶ ἡ ἐπιδέξιοϲ αὐτῶν χρῆϲιϲ ἐντεῦθεν ὥρμηται. γίνεται δ' ἡ ἐπιδέξιοϲ αὐτῶν χρῆϲιϲ, ἐὰν τόν γε καιρὸν ἑκάϲτου καὶ τὸ μέτρον εὕρωμεν. ὥϲτε ἐπὶ ταῦτα χρὴ προϊέναι μᾶλλον, οὐ τὰϲ μοχθηρὰϲ αἱρέϲειϲ διεξελέγχειν. ἀλλὰ ἐπειδὴ μέγεθοϲ ἱκανὸν ὁ πρῶτόϲ μοι λόγοϲ ἔχει, τοῦτον μὲν ἐνταῦθα καταπαύϲω, τὰ δ' ὑπόλοιπα τῆϲ πραγματείαϲ ἐν τοῖϲ ἑξῆϲ διηγήϲομαι.   Τὰ μὲν δὴ κεφάλαια καὶ τοὺϲ ϲκοποὺϲ τῆϲ ὑγιεινῆϲ τέχνηϲ ὁ πρόϲθεν λόγοϲ προείρηκεν· τὰ δὲ κατὰ μέροϲ ἅπαντα πειρᾶϲθαι χρὴ διελθεῖν, ἀρξαμένουϲ αὖθιϲ ἀπ' ἐκείνων, εἰϲ ἅπερ ἐτελεύτα τὸ πρῶτον γράμμα. ὑποκείϲθω δή τιϲ ἡμῖν τῷ λόγῳ παῖϲ ὑγιεινότατοϲ φύϲει, τῆϲ τρίτηϲ ἑβδομάδοϲ ἐτῶν ἀρχόμενοϲ, ἐφ' οὗ πλάττειν τε καὶ κοϲμεῖν τὸ ϲῶμα προκείϲθω καθ' ὅϲον οἷόν τε κάλλιϲτα. καὶ πρῶτον τοῦτ' αὐτὸ διοριϲτέον, τί ποτε βούλεται τῷ λόγῳ τὸ κάλλιϲτα προϲκείμενον. βούλεται δὲ τόδε. ὥϲπερ  αὐτῶν τῶν ϲωμάτων ἐδείχθη παμπόλλη τιϲ οὖϲα διαφορά, κατὰ τὸν αὐτὸν τρόπον καὶ τῶν βίων, οὓϲ βιοῦμεν, εἴδη πάμπολλά ἐϲτιν. οὔκουν ἐγχωρεῖ τὴν ἀρίϲτην τοῦ ϲώματοϲ ἐπιμέλειαν ἐν ἅπαντι τῷ προχειριϲθέντι βίῳ ϲυϲτήϲαϲθαι ἀλλὰ τὴν μὲν ὡϲ ἐν ἑκάϲτῳ βελτίϲτην οἷόν τε, τὴν δ' ἁπλῶϲ ἀρίϲτην οὐκ ἐγχωρεῖ κατὰ πάνταϲ τοὺϲ βίουϲ ποιήϲαϲθαι. πολλοῖϲ γὰρ τῶν, ἀνθρώπων μετὰ περιϲτάϲεωϲ πραγμάτων ὁ βίοϲ ἐϲτί. καὶ βλάπτεϲθαι μὲν ἀναγκαῖόν ἐϲτιν αὐτοῖϲ ἐξ ὧν πράττουϲιν, ἀποϲτῆναι δ' ἀδύνατον. ἔνιοι μὲν γὰρ ὑπὸ πτωχείαϲ εἰϲ τοὺϲ τοιούτουϲ ἐμπίπτουϲι βίουϲ, ἔνιοι δ' ὑπὸ δουλείαϲ, ἤτοι πατρόθεν εἰϲ αὐτοὺϲ καθηκούϲηϲ ἢ αἰχμαλώτοιϲ ληφθεῖϲιν ἢ ἁρπαχθεῖϲιν, ἅϲπερ καὶ μόναϲ δουλείαϲ ὀνομάζουϲιν οἱ πολλοὶ τῶν ἀνθρώπων. ἐμοὶ δὲ δοκοῦϲι καὶ ὅϲοι διὰ φιλοτιμίαν ἢ δι' ἐπιθυμίαν ἡντιναοῦν εἵλοντο βίον ἐν περιϲτάϲεϲι πραγμάτων, ὡϲ ὀλίγιϲτα δύναϲθαι ϲχολάζειν τῇ τοῦ ϲώματοϲ ἐπιμελείᾳ, καὶ οὗτοι δουλεύειν ἑκόντεϲ οὐκ ἀγαθαῖϲ δεϲποίναιϲ. ὥϲτε τούτοιϲ μὲν οὐκ ἐγχωρεῖ γράψαι τὴν ἁπλῶϲ ἀρίϲτην ἐπιμέλειαν τοῦ ϲώματοϲ· ὅϲτιϲ δὲ ἀκριβῶϲ ἐλεύθεροϲ ὑπάρχει καὶ τύχῃ καὶ προαιρέϲει, δυνατὸν ὑποθέϲθαι τῷδε, ὡϲ ἂν ὑγιαίνοι τε μάλιϲτα καὶ ἥκιϲτα νοϲήϲειε καὶ γηράϲειεν ἄριϲτα. καὶ μέν γε καὶ ἡ ὑγιεινὴ μέθοδοϲ, καθάπερ οὖν καὶ ἄλλη πᾶϲα μέθοδοϲ, ἀρχὴν διδαϲκαλίαϲ τοιαύτην ἐπιζητεῖ. τὸ γὰρ ἁπλοῦν καὶ ἄμεμπτον ἐν ἑκάϲτῳ γένει, καθάπερ τιϲ κανών, ἁπάντων ἐθέλει προτετάχθαι τῶν οὐχ ἁπλῶν οὐδ' ἀμέμπτων. ἁπλοῦν δὲ καὶ ἄμεμπτον ἐν μὲν τοῖϲ ϲώμαϲι τὸ κατεϲκευαϲμένον ἄριϲτά ἐϲτιν, ἐν δὲ τοῖϲ βίοιϲ τὸ ἀκριβῶϲ ἐλεύθερον. ταῦτ' οὖν ἄμφω πρῶτα ϲυζευγνύϲθω κατὰ τόνδε τὸν λόγον· εἶθ' ἑξῆϲ ἑκάϲτῃ καταϲκευῇ ϲώματοϲ μοχθηρᾷ βίοϲ ἐλεύθεροϲ μιγνύϲθω· κἄπειθ' ἑξῆϲ ἀρίϲτῃ καταϲκευῇ ϲώματοϲ ἕκαϲτοϲ τῶν ἐν δουλείᾳ τινὶ βίων· ἐπὶ δὲ τοῖϲδε τὰϲ μοχθηρὰϲ τῶν ϲωμάτων καταϲκευὰϲ ἐπαλλάξωμεν τοῖϲ μοχθηροῖϲ βίοιϲ, εἰ μέλλει τέλειοϲ ἡμῖν ὁ λόγοϲ ἔϲεϲθαι. Τίνα ποτ' οὖν προϲήκει τίθεϲθαι ἀρχὴν  τῆϲ ὑγιεινῆϲ πραγματείαϲ τῷ κάλλιϲτά τε κατεϲκευαϲμένῳ τὸ ϲῶμα καὶ τρίτηϲ ἑβδομάδοϲ ἐτῶν ἀρχομένῳ καὶ μόνῃ ϲχολάζοντι τῇ τοῦ ϲώματοϲ ἐπιμελείᾳ, τὰ δ' ἄλλα πάντα πάρεργα τεθειμένῳ ἐμοὶ μὲν οὖν δοκεῖ τὴν ὑφ' <Ἱπποκράτουϲ> εἰρημένην ἔν τε τοῖϲ Ἀφοριϲμοῖϲ, ἔνθα γράφει «πόνοι ϲιτίων ἡγείϲθωϲαν», ἔν τε τῷ τῶν Ἐπιδημιῶν ἕκτῳ κατὰ τήνδε τὴν ῥῆϲιν· «πόνοι, ϲῖτα, ποτά, ὕπνοι, ἀφροδίϲια, πάντα μέτρια». καὶ γὰρ καὶ τὸ ποϲὸν ἀφώριϲεν ἅπαϲι, προϲθεὶϲ τὸ κατὰ τὸ τέλοϲ τῆϲ ῥήϲεωϲ ὄνομα τὸ «μέτρια», καὶ τὸν καιρὸν ἐδίδαξε τῇ τάξει τοῦ λόγου. εἰϲ γὰρ τὴν τῆϲ ὑγείαϲ φυλακὴν ἄρχειν μὲν χρὴ τοὺϲ πόνουϲ, ἕπεϲθαι δὲ ϲιτία τε καὶ ποτά, εἶθ' ἑξῆϲ ὕπνουϲ, εἶτα ἀφροδίϲια τοῖϲ γε δὴ μέλλουϲιν ἀφροδιϲίοιϲ χρῆϲθαι. τὰ μὲν γὰρ ἄλλα πάντα κοινὰ πάϲηϲ ἡλικίαϲ ἐϲτί, τὰ δ' ἀφροδίϲια μόνηϲ τῆϲ τῶν ἀκμαζόντων, ἡνίκαπερ αὐτῶν καὶ ἡ χρεία, ὡϲ ταῖϲ γε πρόϲθεν τε καὶ ὄπιϲθεν ἡλικίαιϲ ἢ οὐδ' ὅλωϲ ϲπερμαίνειν ἢ οὐ γόνιμον ϲπερμαίνειν ἢ μοχθηρῶϲ γόνιμον ὑπάρχειν. ἀλλὰ  γὰρ ὁ περὶ μὲν τῶν ἀφροδιϲίων λόγοϲ εἰϲ τὴν οἰκείαν ἀναβεβλήϲθω τάξιν. ἀπὸ δὲ τῶν πόνων ἀρκτέον, αὐτὸ τοῦτο πρῶτον ἐν αὐτοῖϲ διελομένουϲ, εἴτε ταὐτόν ἐϲτι πόνοϲ τε καὶ κίνηϲιϲ καὶ γυμνάϲιον, εἴτε πόνοϲ μὲν καὶ κίνηϲιϲ ταὐτόν, ἕτερον δέ τι τὸ γυμνάϲιον, εἴτε κίνηϲιϲ μὲν ἕτερον, οὐδὲν δ' ὁ πόνοϲ τοῦ γυμναϲίου διαφέρει. ἐμοὶ μὲν δὴ δοκεῖ μὴ πᾶϲα κίνηϲιϲ εἶναι γυμνάϲιον, ἀλλ' ἡ ϲφοδροτέρα μόνη. ἐπεὶ δ' ἐν τῷ πρόϲ τι τὸ ϲφοδρόν, εἴη ἂν ἡ αὐτὴ κίνηϲιϲ ἑτέρῳ μὲν γυμνάϲιον, ἑτέρῳ δ' οὐ γυμνάϲιον. ὅροϲ δὲ τῆϲ ϲφοδρότητοϲ ἡ τῆϲ ἀναπνοῆϲ ἀλλοίωϲιϲ· ὡϲ, ὅϲαι γε κινήϲειϲ οὐκ ἀλλοιοῦϲι τὴν ἀναπνοήν, οὔπω ταύταϲ ὀνομάζουϲι γυμνάϲια· εἰ δ' ἤτοι μεῖζον ἢ ἔλαττον ἢ θᾶττον ἢ πυκνότερον ἀναγκαϲθείη τιϲ ἀναπνεῖν ἐπὶ κινήϲει τινί, γυμνάϲιον ἡ τηλικαύτη κίνηϲιϲ ἐκείνῳ γενήϲεται. τοῦτο μὲν δὴ κοινῇ γυμνάϲιον ὀνομάζεται, ἰδίᾳ δέ, ἀφ' οὗπερ καὶ τὰ γυμνάϲια προϲαγορεύουϲιν ἅπαντεϲ, ἔν τινι κοινῷ τῆϲ πόλεωϲ οἰκοδομηϲάμενοι χωρίῳ, εἰϲ ὅπερ καὶ ἀλειψόμενοί τε καὶ διατριψόμενοι καὶ διαπαλαίϲοντεϲ  ἢ διϲκεύϲοντεϲ ἤ τι τοιοῦτον ἄλλο πράξοντεϲ ἥκουϲιν. ἡ δὲ τοῦ πόνου προϲηγορία ταὐτόν μοι δοκεῖ ϲημαίνειν θατέρῳ τῷ ὑπὸ τοῦ γυμναϲίου ὀνόματοϲ εἰρημένῳ δηλοῦϲθαι τῷ κοινῷ. καὶ γὰρ καὶ οἱ ϲκάπτοντεϲ καὶ οἱ θερίζοντεϲ καὶ ἱππαζόμενοι πονοῦϲί τε καὶ γυμνάζονται κατὰ τὸ κοινὸν τοῦ γυμναϲίου ϲημαινόμενον. ἐμοὶ μὲν οὖν οὕτω διῃρήϲθω περὶ τῶν ὀνομάτων, καὶ κατὰ ταῦτα τὰ ϲημαινόμενα πᾶϲ ὁ ἐφεξῆϲ λόγοϲ ἀκουέϲθω. εἰ δέ τιϲ ἑτέρωϲ βούλεται χρῆϲθαι, ϲυγχωρῶ· οὐδὲ γὰρ ὑπὲρ ὀνομάτων ὀρθότητοϲ ἥκω ϲκεψόμενοϲ, ἀλλ' ὡϲ ἄν τιϲ ὑγιαίνοι μάλιϲτα· καὶ πρὸϲ τοῦτ' αὐτὸ χρήϲιμον ὑπάρχον μοι περί τε τῶν γυμναϲίων καὶ πόνων καὶ ξυλλήβδην εἰπεῖν ἁπάϲηϲ κινήϲεωϲ διελέϲθαι, τὰ ϲημαινόμενα τῶν ὀνομάτων ἠναγκάϲθην ἀφορίϲαϲθαι. αἱ μὲν δὴ τῶν γυμναϲίων χρεῖαι καὶ διὰ τοῦ πρώτου μὲν εἴρηνται λόγου, βέλτιον δ' ἂν εἴη καὶ νῦν ἐπανελθεῖν αὐτὰϲ διὰ βραχέων, ἐπειδὴ ϲκοπόϲ τε ἅμα καὶ κριτήριον αὗται τυγχάνουϲιν οὖϲαι πάντων τῶν κατὰ μέροϲ  ἐν τῇ περὶ τὰ γυμνάϲια τέχνῃ πραττομένων. ἦϲαν δέ, ὡϲ οἶμαι, διτταὶ κατὰ γένοϲ, αἱ μέν τινεϲ εἰϲ τὴν τῶν περιττωμάτων κένωϲιν, αἱ δὲ εἰϲ αὐτὴν τῶν ϲτερεῶν ϲωμάτων τὴν εὐεξίαν διαφέρουϲαι. ἐπειδὴ γάρ ἐϲτι κίνηϲιϲ ϲφοδρὰ τὸ γυμνάϲιον, ἀνάγκη τρία μὲν πρῶτα ταῦτα γίνεϲθαι πρὸϲ αὐτοῦ κατὰ τὸ γυμναζόμενον ϲῶμα, τήν τε ϲκληρότητα τῶν ὀργάνων ἀλλήλοιϲ παρατριβομένων, τήν τε τῆϲ ἐμφύτου θερμότητοϲ αὔξηϲιν, τήν τε τοῦ πνεύματοϲ κίνηϲιν βιαιοτέραν, ἕπεϲθαι δὲ τούτοιϲ τἄλλα ϲύμπαντα τὰ κατὰ μέροϲ ἀγαθὰ τοῖϲ ϲώμαϲιν ἐκ γυμναϲίων γινόμενα, διὰ μὲν τὴν ϲκληρότητα τῶν ὀργάνων τήν τε δυϲπάθειαν αὐτῶν καὶ τὴν πρὸϲ τὰϲ ἐνεργείαϲ εὐτονίαν, διὰ δὲ τὴν θερμότητα τήν τε τῶν ἀναδιδομένων ὁλκὴν ἰϲχυρὰν καὶ τὴν ἀλλοίωϲιν ἑτοιμοτέραν καὶ τὴν θρέψιν βελτίονα καὶ χύϲιν ἁπάντων τῶν ϲωμάτων, ἐφ' ᾗ χύϲει τὰ μὲν ϲτερεὰ μαλάττεϲθαι, τὰ δὲ ὑγρὰ λεπτύνεϲθαι, τοὺϲ πόρουϲ δ' εὔρουϲ γίνεϲθαι ϲυμβαίνει, διὰ δὲ τὴν τοῦ πνεύματοϲ ἰϲχυρὰν κίνηϲιν ἐκκαθαίρεϲθαί τε τοὺϲ πόρουϲ ἀναγκαῖόν ἐϲτι καὶ κενοῦϲθαι τὰ περιττώματα. ἀλλ' εἴπερ ταῦτα ποιεῖ τὸ γυμνάϲιον, οὐ χαλεπὸν ἔτι τὸν καιρὸν τῆϲ χρήϲεωϲ ἐξευρεῖν. διότι μὲν γὰρ ἀναδόϲεϲι ϲυνεργεῖ, οὐ χρὴ πλῆθοϲ ὠμῶν καὶ ἀπέπτων οὔτε ϲιτίων οὔτε χυμῶν ἢ κατὰ τὴν κοιλίαν ἢ ἐν τοῖϲ ἀγγείοιϲ περιέχεϲθαι· κίνδυνοϲ γὰρ αὐτοῖϲ ἑλχθῆναι πρὸϲ ἅπαντα τοῦ ζῴου τὰ μόρια, πρὶν χρηϲτοῖϲ γενέϲθαι πεφθεῖϲι ϲχολή. διότι δὲ ἐκκαθαίρει τοὺϲ πόρουϲ καὶ κενοῖ τὰ περιττώματα, κάλλιον αὐτὸ πρὸ τῶν ϲιτίων ἀναλαμβάνεϲθαι. «τὰ» μὲν γὰρ «μὴ καθαρὰ τῶν ϲωμάτων, ὁκόϲον ἂν θρέψῃϲ, μᾶλλον βλάψειϲ». ὥϲτε ἐκ τῶν εἰρημένων εὔδηλον, ὡϲ οὗτοϲ ἄριϲτόϲ ἐϲτι γυμναϲίων καιρόϲ, ἡνίκα ἡ μὲν χθιζινὴ τροφὴ τελέωϲ ᾖ κατειργαϲμένη τε καὶ πεπεμμένη τὰϲ δύο πέψειϲ, τήν τε ἐν τῇ γαϲτρὶ καὶ τὴν ἐν τοῖϲ ἀγγείοιϲ, ἑτέραϲ δ' ἐφεδρεύῃ τροφῆϲ καιρόϲ. εἰ δὴ τοῦδε πρόϲθεν ἢ ὄπιϲθεν γυμνάζοιϲ, ἢ χυμῶν ἀπέπτων ἐμπλήϲειϲ τὸ ζῷον ἢ τὴν ὠχρὰν χολὴν ἐπιτρέψειϲ γεννηθῆναι πλείονα. γνώριϲμα δὲ τοῦ τοιούτου καιροῦ  τῶν οὔρων ἡ χροιά· τὸ μὲν οὖν ὑδατῶδεϲ ἄπεπτον ἔτι ϲημαίνει τὸν ἐκ τῆϲ γαϲτρὸϲ ἀναδοθέντα χυμὸν ἐν τοῖϲ ἀγγείοιϲ περιέχεϲθαι, τὸ δὲ πυρρὸν καὶ χολῶδεϲ ἐκ πολλοῦ κατειργάϲθαι, τὸ δὲ μετρίωϲ ὠχρὸν ἄρτι τῆϲ δευτέραϲ πέψεωϲ γεγενημένηϲ ἐϲτὶ ϲημεῖον. ὅταν γὰρ μηδέπω χρώζηται τῇ χολῇ τὸ οὖρον, ὑδατῶδέϲ τε καὶ λευκὸν φαίνεται, ὅταν δὲ πλέον ἀναδέξηται τοῦ προϲήκοντοϲ, πυρρόν. ἐπειδὰν δὲ ϲυμμέτρωϲ ᾖ πυρρὸν ἢ μετρίωϲ ὠχρόν, τηνικαῦτα τοίνυν ἄγειν ἐπὶ τὰ γυμνάϲια, προαποθέμενον ὅϲον ἂν ἐν τῇ κύϲτει καὶ τοῖϲ ἐντέροιϲ τοῖϲ κάτω περιεχόμενον ᾖ περίττωμα· κίνδυνοϲ γὰρ κἀκ τῶν τοιούτων εἰϲ τὴν ἕξιν τοῦ ϲώματοϲ ἐνεχθῆναί τι τῇ ῥύμῃ τῆϲ ἐν τοῖϲ γυμναϲίοιϲ θερμότητοϲ ἀναρπαϲθέν. εἰ μὲν οὖν εὐθέωϲ ἀποδυϲάμενόϲ τιϲ ἐπὶ τὰϲ ἰϲχυροτέραϲ ἔρχοιτο κινήϲειϲ, πρὶν μαλάξαι ϲύμπαν τὸ ϲῶμα καὶ λεπτῦναι τὰ περιττώματα καὶ τοὺϲ πόρουϲ εὐρῦναι, κίνδυνοϲ μὲν καὶ ῥῆξαί τι καὶ ϲπάϲαι τῶν ϲτερεῶν ϲωμάτων, κίνδυνοϲ δὲ καὶ τὰ περιττώματα τῇ τοῦ  πνεύματοϲ ῥύμῃ κινήϲαντοϲ τοὺϲ πόρουϲ ἐμφράξαι. εἰ δὲ κατὰ μικρὸν προθερμήναϲ προμαλάξειε μὲν τὰ ϲτερεά, προλεπτύνειε δὲ τὰ ὑγρὰ καὶ τοὺϲ πόρουϲ εὐρύνειε, κίνδυνοϲ οὐδεὶϲ ἔτι οὔτε τοῦ ῥῆξαί τι μόριον οὔτε τοῦ τοὺϲ πόρουϲ ἐμφράξαι ἂν καταλάβοι τὸν γυμναζόμενον. ὅπωϲ οὖν ταῦτα γίνοιτο, χρὴ προθερμάναντα μετρίωϲ ἀνατρίψαντά τε ϲινδόνι τὸ ϲύμπαν ϲῶμα κἄπειτα δι' ἐλαίου τρίβειν. οὐ γὰρ δὴ εὐθέωϲ γε χρῆϲθαι τῷ λίπει ϲυμβουλεύω πρὶν θερμανθῆναί τε τὸ δέρμα καὶ τοὺϲ πόρουϲ εὐρυνθῆναι καὶ ϲυλλήβδην εἰπεῖν εὐτρεπιϲθῆναι τὸ ϲῶμα πρὸϲ τὸ καταδέξαϲθαι τὸ ἔλαιον. ἱκαναὶ δ' εἰϲ τοῦτο παντάπαϲιν ὀλίγαι περιαγωγαὶ τῶν χειρῶν ἄθλιπτοί τε καὶ μετρίωϲ ταχεῖαι ϲκοπὸν ἔχουϲαι θερμῆναι τὸ ϲῶμα χωρὶϲ τοῦ θλῖψαι· καὶ γὰρ δὴ καὶ φανεῖταί ϲοι τούτων γινομένων ἔρευθοϲ εὐανθὲϲ ἐπιτρέχον ἅπαντι τῷ δέρματι. τότ' οὖν ἤδη τὸ λίποϲ ἐπάγειν αὐτῷ καὶ τρίβειν γυμναῖϲ ταῖϲ χερϲὶ ϲυμμέτρωϲ ἐχούϲαιϲ ϲκληρότητόϲ τε καὶ μαλακότητοϲ, ὅπωϲ μήτε ϲυνάγηται καὶ ϲφίγγηται τὸ ϲῶμα μήτε ἐκλύηται καὶ  χαλᾶται περαιτέρω τοῦ προϲήκοντοϲ, ἀλλ' ἐν τῇ φύϲει φυλάττηται. τρίβειν δὲ κατὰ μὲν τὰϲ πρώταϲ ἐπιβολὰϲ ἀτρέμα, τοὐντεῦθεν δ' ἤδη κατὰ βραχὺ παραύξοντα καὶ μέχρι γε τοϲούτου τὴν τρίψιν ἐπὶ τὸ ῥωμαλεώτερον μεταγαγεῖν, ὡϲ θλίβεϲθαι μὲν ἤδη ϲαφῶϲ τὴν ϲάρκα, μὴ θλᾶϲθαι δέ· μὴ πολλῷ δὲ χρόνῳ τὴν οὕτωϲ ἰϲχυρὰν τρίψιν ἐπάγειν, ἀλλ' ἅπαξ ἢ δὶϲ ἐφ' ἑκάϲτου μέρουϲ. οὐ γὰρ ὥϲτε ϲκληρῦναι τὸ ϲῶμα τοῦ παιδὸϲ οὕτω τρίβομεν, ὅταν ἤδη τοῖϲ πόνοιϲ προϲάγωμεν, ἀλλ' ὑπὲρ τοῦ προτρέψαι τε εἰϲ τὰϲ ἐνεργείαϲ καὶ ϲυϲτρέψαι τὸν τόνον καὶ τὴν ἐκ τῆϲ μαλακῆϲ τρίψεωϲ ἀραιότητα ϲφίγξαι. ϲύμμετρον γὰρ αὐτοῦ τὸ ϲῶμα φυλάττεϲθαι χρὴ καὶ οὐδαμῶϲ οὔτε ϲκληρὸν οὔτε ξηρὸν ἀποτελεῖϲθαι, μή πωϲ ἐπίϲχωμέν τι τῆϲ κατὰ φύϲιν αὐξήϲεωϲ. τοῦ δὲ χρόνου προϊόντοϲ, ὅταν ἤδη μειράκιον ἡμῖν γίνηται, τότε καὶ τῇ ϲκληροτέρᾳ τρίψει χρηϲόμεθα καὶ ταῖϲ μετὰ τὰ γυμνάϲια ψυχρολουϲίαιϲ. ἀλλὰ περὶ μὲν τούτων αὖθιϲ εἰρήϲεται.  Ἐν τῇ δὲ τρίψει ὡϲ πρὸϲ τὰ γυμνάϲια παραϲκευαζούϲῃ, ϲκοπὸν ἐχούϲῃ μαλάξαι τὰ ϲώματα, τὴν μέϲην ϲκληρᾶϲ καὶ μαλακῆϲ ἐπικρατεῖν χρὴ ποιότητα καὶ κατ' ἐκείνην τυποῦϲθαι τὸ ϲύμπαν. πολυειδεῖϲ δὲ ταῖϲ ἐπιβολαῖϲ τε καὶ περιαγωγαῖϲ τῶν χειρῶν αἱ ἀνατρίψειϲ γιγνέϲθωϲαν, οὐκ ἄνωθεν κάτω μόνον ἢ κάτωθεν ἄνω φερομένων αὐτῶν, ἀλλὰ καὶ πλαγίων καὶ λοξῶν ἐγκαρϲίων τε καὶ ϲιμῶν. καλῶ δὲ ἐγκάρϲιον μὲν τὸ ἐναντίον τῷ εὐθεῖ, ϲιμὸν δὲ τὸ βραχὺ τούτου παρεγκλῖνον ἐφ' ἑκάτερα, καθάπερ γε καὶ τὸ τῆϲ εὐθύτητοϲ ἑκατέρωϲε πρὸϲ ὀλίγον ἐκτρεπόμενον ὀνομάζω πλάγιον· ὅϲον δ' ἀκριβῶϲ μέϲον ἐϲτὶν ἐγκαρϲίαϲ τε καὶ εὐθείαϲ φορᾶϲ, λοξὸν τοῦτο προϲαγορεύω. καὶ μὲν δὴ καὶ τρίψιν τε καὶ ἀνάτριψιν οὐ διοίϲει λέγειν, εἰδόταϲ ὅτι τὸ μὲν τῆϲ ἀνατρίψεωϲ ὄνομα ϲυνηθέϲτερον τοῖϲ παλαιοῖϲ ἐϲτι, τὸ δὲ τῆϲ τρίψεωϲ τοῖϲ νεωτέροιϲ. πολυειδεῖϲ δὲ κελεύω γίνεϲθαι τὰϲ ἐπιβολάϲ τε καὶ περιαγωγὰϲ τῶν χειρῶν ἕνεκα τοῦ ϲυμπάϲαϲ ὡϲ οἷόν τε τῶν  μυῶν τὰϲ ἶναϲ ἐκ παντὸϲ μέρουϲ ἀνατρίβεϲθαι. τὸ γὰρ οἴεϲθαι τὴν μὲν ἐγκάρϲιον ἀνάτριψιν, ἣν δὴ καὶ ϲτρογγύλην ὀνομάζουϲιν ἔνιοι, ϲκληρύνειν καὶ πυκνοῦν καὶ ϲφίγγειν καὶ ϲυνδεῖν τὰ ϲώματα, τὴν δὲ εὐθεῖαν ἀραιοῦν τε καὶ χαλᾶν καὶ μαλάττειν καὶ λύειν ἐκ τῆϲ αὐτῆϲ ἐϲτιν ἀγνοίαϲ, ἐξ ἧϲπερ καὶ τὰ ἄλλα, ἃ περὶ τῆϲ τρίψεωϲ εἴρηται τοῖϲ πλείϲτοιϲ τῶν γυμναϲτῶν. πλεῖον γὰρ οὐδὲν οὐδεὶϲ ἔχει περὶ δυνάμεων τρίψεωϲ εἰπεῖν ὧν <Ἱπποκράτηϲ> ἔγραψεν ἐν τῷ Κατ' ἰητρεῖον, ὑπὸ μὲν τῆϲ ϲκληρᾶϲ δεῖϲθαι τὰ ϲώματα φάϲκων, ὑπὸ δὲ τῆϲ μαλακῆϲ λύεϲθαι, καὶ ὑπὸ μὲν τῆϲ πολλῆϲ ἰϲχναίνεϲθαι, ϲαρκοῦϲθαι δὲ ὑπὸ τῆϲ μετρίαϲ. ἔχει δὲ ἡ ῥῆϲιϲ ὧδε· «ἀνάτριψιϲ δύναται λῦϲαι, δῆϲαι, ϲαρκῶϲαι, μινυθῆϲαι· ἡ ϲκληρὰ δῆϲαι, ἡ μαλακὴ λῦϲαι, ἡ πολλὴ μινυθῆϲαι, ἡ μετρίη ϲαρκῶϲαι». τέϲϲαρεϲ γὰρ αὗται διαφοραὶ κατὰ γένοϲ ἐπὶ τέϲϲαρϲι δυνάμεϲί τε καὶ χρείαιϲ τῶν τρίψεων ἁπαϲῶν εἰϲιν. εἰ δὲ καὶ τὰϲ μέϲαϲ αὐτῶν προϲλογιζοίμεθα ϲυνεμφαινομέναϲ ταῖϲ εἰρημέναιϲ, ἓξ αἱ  πᾶϲαι διαφοραὶ γενήϲονται. πόθεν οὖν ἐπῆλθε τοῖϲ πλείϲτοιϲ τῶν νεωτέρων γυμναϲτῶν οὕτω πολλὰϲ διαφορὰϲ γράψαι τρίψεων, ὡϲ μηδὲ ἀριθμῆϲαι ῥᾳδίωϲ αὐτὰϲ δύναϲθαι πόθεν ἄλλοθεν ἢ ὅτι λογικῆϲ θεωρίαϲ ἀγύμναϲτοι παντάπαϲιν ὄντεϲ οὐ ϲυνεῖδον ἅμα ταῖϲ οἰκείαιϲ τῆϲ τρίψεωϲ διαφοραῖϲ ἐνίοτε μὲν καὶ τῶν ἔξωθέν τινοϲ μνημονεύοντεϲ, ἐνίοτε δὲ καὶ τὰϲ ἀπεργαζομέναϲ ἑκάϲτην τρίψιν αἰτίαϲ ἀναγράφοντεϲ, ἔϲτιν ὅτε δὲ καὶ πρὸϲ ἀλλήλαϲ ἐπιπλέκοντεϲ αὐτάϲ τε τὰϲ γνηϲίαϲ διαφορὰϲ καὶ ὅϲαϲ οὐκ ὀρθῶϲ αὐταῖϲ προϲέθεϲαν. ὅταν μὲν γὰρ λέγωϲι, τὰϲ τρίψειϲ ἀλλήλων διαφέρειν τῷ τὰϲ μὲν ἐν ὑπαίθρῳ γίγνεϲθαι, τὰϲ δὲ ἐν καταϲτέγῳ, τὰϲ δὲ ἐν ὑποϲυμμιγεῖ ϲκιᾷ, καὶ τὰϲ μὲν ἐν ἀνεμώδει χωρίῳ, τὰϲ δὲ ἐν γαληνῷ, καὶ τὰϲ μὲν ἐν θερμῷ, τὰϲ δὲ ἐν ψυχρῷ, καὶ τὰϲ μὲν ἐν ἡλίῳ, τὰϲ δὲ ἐν προϲτάδι βαλανείου, τὰϲ δὲ ἐν βαλανείῳ, τὰϲ δὲ ἐν παλαίϲτρᾳ, καὶ τοιοῦτόν τινα ποιοῦντεϲ κατάλογον, οὐκ οἰκείαϲ διαφορὰϲ τρίψεων λέγουϲιν, ἀλλ' ὧν οὐκ ἄνευ τινὸϲ ὁ τριβόμενόϲ ἐϲτιν. ἀνάγκη γὰρ πάντωϲ αὐτὸν ἔν τινι χωρίῳ  τῶν κατὰ τὴν οἰκουμένην ὑπάρχειν, καὶ πρόϲ γε τῷ χωρίῳ χειμῶνοϲ ἢ θέρουϲ ἢ κατά τινα τῶν ἄλλων ὡρῶν. ἐπειδὰν δὲ τὰϲ μὲν τῷ μετὰ πλείονοϲ ἐλαίου, τὰϲ δὲ τῷ μετὰ ἐλάττονοϲ ἢ παντάπαϲιν ἐλαίου χωρίϲ, ἤτοι διὰ τῶν χειρῶν μόνον ἢ μετὰ κόνεωϲ ἢ διὰ ϲινδόνων, καὶ τούτων ἤτοι ϲκληρῶν ἢ μαλακῶν γίνεϲθαι διαφέρειν ἀλλήλων λέγωϲι τὰϲ τρίψειϲ, αἰτίων καταρίθμηϲιν ποιοῦνται τῶν ἤτοι ϲκληρὰν ἢ μαλακὴν ἀπεργαζομένων τὴν τρίψιν. ἐξ οὗ γένουϲ τῶν αἰτίων ἐϲτὶ καὶ τὸ τὰϲ χεῖραϲ τῶν τριβόντων ἤτοι ϲκληρὰϲ ἢ μαλακὰϲ εἶναι καὶ ἤτοι πιέζειν ϲφοδρῶϲ ἢ πρᾴωϲ ἐφάπτεϲθαι. τὸ δὲ τρίτον εἶδόϲ ἐϲτι τῶν πολλὰϲ τῶν τρίψεων οἰομένων εἶναι διαφορὰϲ ἐκ τοῦ κατὰ ϲυζυγίαϲ τινὰϲ ἐπιπλέκειν ἀλλήλοιϲ ἅπαντα τὰ νῦν εἰρημένα. ὅϲοι μὲν οὖν αὐτῶν ἢ τὰϲ ἔξωθεν περιϲτάϲειϲ τῶν πραγμάτων ἢ τὰϲ αἰτίαϲ τῶν οἰκείων διαφορῶν ἀλλήλαιϲ ἐπιπλέκουϲιν, εὐφωρατότεροι γίνονται μὴ γινώϲκοντεϲ ὀρθῶϲ· ὅϲοι δὲ κατὰ τὰϲ οἰκείαϲ διαφορὰϲ ποιοῦνται τὰϲ ϲυζυγίαϲ, ἧττον οὗτοι γνωρίζονται ϲφαλλόμενοι. εἰϲὶ δὲ οἳ καὶ ϲοφίαϲ δόξαν ἀπηνέγκαντο καὶ δοκοῦϲί τι πλέον εὑρηκέναι τῶν ὑφ' <Ἱπποκράτουϲ> εἰρημένων. ὧνπερ οὖν καὶ <Θέων> ὁ γυμναϲτήϲ ἐϲτιν, ὅϲτιϲ ἔδοξε βέλτιον <Ἱπποκράτουϲ> ἐγνωκέναι περὶ τρίψεωϲ. ἀφοριϲαμένου γὰρ ἐκείνου κατὰ τὴν προγεγραμμένην ῥῆϲιν ἐν μὲν τῇ κατὰ ποιότητα διαφορᾷ τήν τε μαλακὴν καὶ τὴν ϲκληράν, ἐν δὲ τῇ κατὰ ποϲότητα τήν τε πολλὴν καὶ τὴν μετρίαν, ὁ <Θέων> οὐκ ἀξιοῖ μνημονεύειν οὔτε ποιότητοϲ οὔτε ποϲότητοϲ ἰδίᾳ, γράφων ἐν ἄλλοιϲ τιϲὶ κἂν τῷ τρίτῳ τῶν Γυμναϲτικῶν ὧδε· «ἀρέϲκει περὶ τρίψεωϲ παραγγέλλονταϲ δεῖν ἀεὶ ϲυναρμόζειν ταῖϲ ποιότηϲι τὰϲ ποϲότηταϲ. καθ' ἑαυτὰϲ μὲν γὰρ ἀτελεῖϲ εἶναι πρὸϲ τὴν ἐν τοῖϲ ἔργοιϲ κατόρθωϲιν. τὴν γοῦν μαλακὴν τρίψιν παρὰ τὴν ποϲότητα τριῶν ἀποτελεϲμάτων ποιητικὴν γίνεϲθαι. τὴν μὲν γὰρ ὀλίγην ἀνιέναι ποϲῶϲ τὴν ϲάρκα καὶ εὐαφῆ ποιεῖν, τὴν δὲ πολλὴν διαφορεῖν καὶ τήκειν, τὴν δ' αὐτάρκη ϲαρκοῦν τὸ ϲῶμα πλαδαρᾷ καὶ ϲυγκεχυμένῃ ϲαρκί. ὁμοίωϲ δὲ καὶ τὴν ϲκληρὰν τρίψιν παρὰ τὴν ποϲότητα τὸν ἴϲον ἀριθμὸν τῶν ἀποτελεϲμάτων ποιεῖν· πολλὴν μὲν  γὰρ προϲαχθεῖϲαν ϲφίγγειν τὰ ϲώματα καὶ ϲυνδεῖν καὶ φλεγμονῇ τι παραπλήϲιον ἀπεργάζεϲθαι, τὴν δὲ αὐτάρκη ϲαρκοῦν μεμνωμένῃ καὶ εὐπεριγράπτῳ ϲαρκί, τὴν μέντοι γε ὀλίγην ἐνερευθῆ πρὸϲ ὀλίγον χρόνον τὴν ἐπιφάνειαν ποιεῖν». οὐκ ἀξιοῖ δὲ περὶ τῆϲ ϲκληρᾶϲ τρίψεωϲ ἰδίᾳ καθ' ἑαυτὴν οὐδὲν παραγγέλλειν τὸν γυμναϲτήν, ἀλλὰ ϲυναρμόζειν αὐτῇ τὸ ποϲόν, εἴπερ τι μέλλοι ποτὲ κατόρθωμα τέλεον ἐν τοῖϲ ἔργοιϲ τῆϲ τέχνηϲ ἔϲεϲθαι. κατὰ δὲ τὸν αὐτὸν τρόπον οὐδὲ περὶ τῆϲ μαλακῆϲ ἰδίᾳ καθ' ἑαυτὴν οὐδὲν ἡγεῖται δεῖν νῦν ὑποτίθεϲθαι· μὴ γὰρ δύναϲθαί ποτε γίνεϲθαι μαλακὴν τρίψιν αὐτὴν καθ' ἑαυτὴν μόνην ἄνευ τοῦ πολλὴν ἢ ὀλίγην ἢ ϲύμμετρον ὑπάρχειν. εἶθ' ἑξῆϲ διηγεῖται κατὰ ϲυζυγίαν, ὅϲα περὶ τοῖϲ ϲώμαϲιν ἡμῶν ἐργάζεϲθαι πεφύκαϲιν· τὴν μὲν ὀλίγην τε ἅμα καὶ μαλακὴν ἀνιέναι ποϲῶϲ τὴν ϲάρκα καὶ εὐαφῆ ποιεῖν, ἀποφαινόμενοϲ οὐδὲν ἄλλ' ἢ τὸ «λῦϲαι» πρὸϲ <Ἱπποκράτουϲ> εἰρημένον ἑτέροιϲ ὀνόμαϲιν ἑρμηνεύων· τὸ γὰρ ἀνιέναι τὴν ϲάρκα καὶ εὐαφῆ ποιεῖν τί ἄλλο ἢ λύειν ἐϲτὶ τὰ ϲυνδεδεμένα τε καὶ ϲυνηγμένα  προϲέθηκε δὲ τῷ λόγῳ τὸ ποϲῶϲ, οὐ τὸ γένοϲ τῆϲ ἐνεργείαϲ ὑπαλλάττων, ἀλλὰ τὸ ποϲὸν ἐν αὐτῷ διορίζων. μαλάττει γὰρ ἐπ' ὀλίγον ἡ τοιαύτη τρίψιϲ, ὡϲ, εἴ γ' ἐπὶ πλεῖον γίνοιτο, μαλάξει μὲν ἔτι καὶ νῦν, ἀλλὰ μειζόνωϲ ἢ πρόϲθεν. ὅτι τοίνυν οὐ μεγάλωϲ, οὐδ' ἱκανῶϲ, ἀλλὰ καὶ βραχέωϲ ἡ ὀλίγη καὶ μαλακὴ τρίψιϲ ἀνίηϲί τε καὶ μαλάττει τὰ ϲώματα, διὰ τῆϲ τοῦ ποϲῶϲ προϲθήκηϲ ἐδήλωϲεν, οὐδὲν οὐδέπω κατά γε τοῦτο τῶν ὑφ' <Ἱπποκράτουϲ> εἰρημένων διδάϲκων περιττότερον, ὥϲπερ οὐδ' ἐν τῷ φάναι, «τὴν αὐτάρκη» καὶ μαλακὴν «ϲαρκοῦν τὸ ϲῶμα πλαδαρᾷ καὶ ϲυγκεχυμένῃ ϲαρκί». διότι μὲν γὰρ αὐτάρκηϲ, ϲαρκώϲει, διότι δὲ μαλακή, λύϲει, τοῦτ' ἔϲτι μαλάξει, ὅπερ ἴϲον ἐϲτὶ τῷ πλαδαρὰν καὶ κεχυμένην ἐργάϲαϲθαι τὴν ϲάρκα. ἐχρῆν δ' αὐτόν, ὥϲπερ ὑπὲρ τούτων εἶπεν ὀρθῶϲ, οὕτω καὶ ὁπότε περὶ τῆϲ πολλῆϲ τε ἅμα καὶ μαλακῆϲ διαλέγεται, μὴ τοῦτο μόνον εἰπεῖν, ὅτι διαφορεῖν καὶ τήκειν πέφυκεν, ἀλλὰ καὶ ὁποίαν τινὰ τὴν ὑπόλοιπον ἐργάζεται ϲάρκα. οὐ γὰρ δὴ  πᾶϲαν τὴν οὐϲίαν διαφορεῖ καὶ τήκει, καθάπερ τὸ πῦρ, ἀλλά τι καὶ καταλείπει πάντωϲ. τοῦτο οὖν τὸ καταλειπόμενον ὁποῖόν τι τὴν ἰδέαν ἐϲτὶν ἐχρῆν, οἶμαι, προϲκεῖϲθαι τῷ λόγῳ καὶ μὴ μόνον τὸ τῆϲ πολλῆϲ τρίψεωϲ ἴδιον ἔργον εἰπόντα τὸ τῆϲ μαλακῆϲ παραλιπεῖν. ὅτι μὲν γὰρ ἡ πολλὴ διαφορεῖ, καὶ πρὸϲ <Ἱπποκράτουϲ> εἴρηται πρόϲθεν· ἀλλ' οὐχ ὑπὲρ τῆϲ πολλῆϲ ἁπλῶϲ ἐνεϲτήϲατο τὸν λόγον ὁ <Θέων>, ἀλλὰ κατὰ ϲυζυγίαν ἠξίωϲε διδάϲκειν, ἀπὸ τῆϲ πρώτηϲ μὲν ἀρξάμενοϲ τῆϲ τε ὀλίγηϲ τε ἅμα καὶ μαλακῆϲ, ἐπὶ δευτέραν δὲ μεταβὰϲ τὴν μαλακήν τε ἅμα καὶ πολλήν, εἶθ' ἑξῆϲ τρίτηϲ μνημονεύϲαϲ τῆϲ μαλακῆϲ τε ἅμα καὶ ϲυμμέτρου. ὥϲπερ οὖν ἐπί τε τῆϲ πρώτηϲ καὶ τρίτηϲ ϲυζυγίαϲ οὐκ ἐϲιώπηϲε τὸ τῆϲ ποιότητοϲ ἔργον, οὕτωϲ ἐχρῆν αὐτὸν οὐδὲ ἐπὶ τῆϲ δευτέραϲ παραλιπεῖν, ἀλλὰ κἀνταῦθα φάναι τὴν πολλήν τε ἅμα καὶ μαλακὴν τρίψιν διαφορεῖν τε ἅμα καὶ μαλακὴν ἀπεργάζεϲθαι τὴν ϲάρκα· πλὴν εἰ τὸ τήκειν ἀντὶ τοῦ μαλάττειν χρὴ δέξαϲθαι, καὶ οὕτωϲ ἀληθὲϲ μὲν εἴη τὸ εἰρημένον. οὐχ ὅπωϲ δὲ διαβάλλει τὴν  <Ἱπποκράτουϲ> διδαϲκαλίαν, ἀλλὰ καὶ παντὸϲ μᾶλλον ὁμολογεῖ αὐτήν. εἴπερ γὰρ ἡ μαλακὴ τρίψιϲ ἀεὶ μὲν ἁπαλὸν ἐργάζεται τὸ ϲῶμα, κἂν ὀλίγη κἂν πολλὴ κἂν ϲύμμετροϲ ὑπάρχῃ, προϲέρχεται δ' αὐτῇ οὐδέν τι παρὰ τῆϲ ποϲότητοϲ ἕτερον, ἀχώριϲτον ἔϲται τῆϲ μαλακῆϲ τρίψεωϲ τὸ μαλάττειν, ὥϲπερ, οἶμαι, καὶ τῆϲ ϲκληρᾶϲ τὸ ϲκληρύνειν ἢ ϲυνάγειν ἢ ϲφίγγειν ἢ δεῖν ἢ πυκνοῦν ἢ δυϲαφῆ τὴν ϲάρκα ποιεῖν ἢ ὡϲ ἄν τιϲ ἑτέρωϲ ἑρμηνεύειν ἐθέλῃ ταὐτὸν πρᾶγμα. πρῶτον μὲν γὰρ καὶ κύριον ὄνομα τῆϲ οὕτω διατιθεμένηϲ ϲαρκόϲ ἐϲτι τὸ ϲκληρόν, ὥϲπερ καὶ τῆϲ ἐναντίαϲ αὐτῇ τὸ μαλακόν. οὐ μὴν ἀλλὰ καὶ τῶν ἄλλων ἕκαϲτον, ὡϲ εἶπον, ἐγχωρεῖ λέγειν. καὶ διὰ τίνα μὲν τὴν αἰτίαν οὕτω πολλοῖϲ ὀνόμαϲιν οἷόν τε χρῆϲθαι καθ' ἑνὸϲ πράγματοϲ, ὀλίγον ὕϲτερον εἰρήϲεται· νυνὶ δέ  τὴν μὲν αἰτίαν αὐτοῦ λέγειν ἔν γε τῷ παρόντι παραλίπωμεν. ὅτι δ' ἐξ ἀνάγκηϲ ἕπεται τῇ μαλακῇ τρίψει τὸ μαλακὰ ποιεῖν τὰ ϲώματα, πρόδηλον ἐκ τῶν εἰρημένων. εἰ γὰρ μήτε πολλὴν μήτ' ὀλίγην μήτε ϲύμμετρον  τὴν τοιαύτην τρίψιν παραλαβὼν ϲκληρὸν ἐργάϲαϲθαί ποτε δυνήϲῃ τὸ ϲῶμα, δῆλον, ὡϲ ἀχώριϲτον αὐτῆϲ ἐϲτι τὸ μαλάττειν, ὥϲπερ γε καὶ τῆϲ ϲκληρᾶϲ τὸ ϲυνδεῖν τε καὶ ϲκληρύνειν. καὶ γὰρ καὶ ταύτην ἄν τ' ὀλίγην ἄν τε πολλὴν ἄν τε ϲύμμετρον παραλάβῃϲ, οὐδέποτε μαλάξειϲ τὸ ϲῶμα κατ' οὐδεμίαν ποϲότητα, διὰ παντὸϲ δὲ ϲκληρὸν ἀπεργάϲῃ μᾶλλον ἢ ἧττον, ἐπὶ πλέον μὲν τρίβων μᾶλλον, ἐπ' ἔλαττον δὲ ἧττον. εἰ δὲ καὶ παντελῶϲ ὀλίγαϲ τὰϲ ϲκληρὰϲ ἐπιβολὰϲ ποιηϲάμενοϲ ἀρκεϲθείηϲ, ἀνὰ λόγον τῇ τούτων βραχύτητι καὶ ϲκληρότηϲ ἀπαντήϲεται. καθάπερ γὰρ καὶ ὁ πυρὶ πληϲιάζων ἀεὶ μὲν θερμαίνεται, κἂν ἐπὶ πολὺν χρόνον αὐτῷ τύχῃ πληϲιάζων κἂν ἐπ' ὀλίγον, ἀλλὰ μᾶλλον μὲν τοῦθ' ὁ πολυχρονίωϲ ὁμιλῶν, ἧττον δὲ ὁ μέχρι βραχέοϲ, ἐπ' ἐλάχιϲτον δὲ ὁ ψαύϲαϲ μόνον, οὕτω κἀν ταῖϲ τρίψεϲιν ὁμοιοῦται διαπαντὸϲ τὸ ϲῶμα, πρὸϲ μὲν τῆϲ μαλακῆϲ μαλαττόμενον, ὑπὸ δὲ τῆϲ ϲκληρᾶϲ ϲκληρυνόμενον, οὐ μὴν ἴϲῳ γε τῷ μέτρῳ διαπαντόϲ, ἀλλ' ὑπὸ μὲν τῆϲ πλείονοϲ μᾶλλον, ὑπὸ δὲ τῆϲ ἐλάττονοϲ ἧττον, ὥϲπερ γε καὶ ὑπὸ μὲν τῆϲ πλείϲτηϲ μάλιϲτα, ὑπὸ δὲ τῆϲ ἐλαχίϲτηϲ ἥκιϲτα. ὁ τοίνυν <Θέων>, ὁπότε περὶ τῆϲ μαλακῆϲ τε καὶ πολλῆϲ τρίψεωϲ διαλεγόμενοϲ διαφορεῖν καὶ τήκειν εἶπεν αὐτήν, εἰ μὲν τὸ κενοῦν διὰ τοῦ τήκειν δηλοῖ, πλέον οὐδὲν ϲημαίνει τοῦ διαφορεῖν· ὥϲτε δὶϲ μὲν ἂν εἴη ταὐτὸν εἰρηκώϲ, παραλελοιπὼϲ δὲ προϲθήκην ἀναγκαίαν τῆϲ γινομένηϲ περὶ τὸ ϲῶμα διαθέϲεωϲ ἐκ τῆϲ μαλακῆϲ τρίψεωϲ· εἰ δὲ τὸ μαλάττειν ἢ λύειν ἢ χαλᾶν ἢ ὅπωϲ ἂν ἑτέρωϲ ὀνομάζειν ἐθέλῃ, παραλελείψεται μὲν οὕτωϲ οὐδὲν αὐτῷ, τὰ δ' <Ἱπποκράτουϲ> πάντα λέγων φωραθήϲεται διὰ μοχθηροτέρου τρόπου διδαϲκαλίαϲ. ὅτι μὲν οὖν ὁ τοιοῦτοϲ τρόποϲ τῆϲ διδαϲκαλίαϲ μοχθηρότερόϲ ἐϲτιν ἧϲ <Ἱπποκράτηϲ> ἔγραψεν, ὀλίγον ὕϲτερον ἐπιδείξομεν· ὅτι δέ, εἴπερ τὸ τήκειν ἀντὶ τοῦ μαλάττειν εἴρηκεν, οὐδὲν τῶν <Ἱπποκράτουϲ> λέγει περιττότερον, ἄντικρυϲ δῆλον. εἰπόντοϲ γὰρ ἐκείνου, τὴν μὲν μαλακὴν λύειν, τὴν δὲ πολλὴν ἰϲχναίνειν, εὔδηλον ἂν εἴη παντί γε τῷ νοῦν ἔχοντι ϲυλλογίϲαϲθαι, τὴν ἐκ τῆϲ μαλακῆϲ τε ἅμα καὶ πολλῆϲ ϲύνθετον ἰϲχναίνειν τε ἅμα καὶ  μαλάττειν. ἀλλ' οὐχ ὁ <Θέων> ἔοικεν οὕτω γινώϲκειν, ἀλλ' ὅπερ ἐν τῷ πρώτῳ τῶν Γυμναϲτικῶν ἰϲχναίνειν εἶπε δι' ἑνὸϲ ῥήματοϲ, τοῦτ' ἐν τῷ τρίτῳ διὰ δυοῖν, τοῦ τε διαφορεῖν καὶ τήκειν. ἔχει γὰρ οὖν δὴ καὶ ἡ ἐν τῷ πρώτῳ ῥῆϲιϲ ὧδε· «ἐκ δὲ τῶν ἐναντίων τὴν μαλακὴν τρίψιν πολλὴν μὲν γενομένην ἰϲχναίνειν τὰ ϲώματα, αὐτάρκη δὲ ϲαρκοῦν τρυφερᾷ καὶ κεχυμένῃ ϲαρκί». φανερῶϲ γὰρ ἐνταῦθα τὴν μαλακήν τε ἅμα καὶ πολλὴν τρίψιν ἰϲχναίνειν ἔφη τὰ ϲώματα. ὅτι δ' ἀναγκαῖον ἦν οὐ μόνον τὸ τῆϲ πολλῆϲ ἴδιον, ἀλλὰ καὶ τὸ τῆϲ μαλακῆϲ εἰπεῖν, αὐτὸϲ ὁ <Θέων> ἐνεδείξατο διὰ τῆϲ ἑξῆϲ ῥήϲεωϲ, ἐν ᾗ περὶ τῆϲ ϲκληρᾶϲ τρίψεωϲ διδάϲκων τὴν πολλὴν ϲφίγγειν τὰ ϲώματα καὶ ϲυνδεῖν καὶ φλεγμονῇ τι παραπλήϲιον ἐργάζεϲθαί φηϲιν. ὃ γὰρ εἶχε ϲυμμέτρωϲ ὑπάρχουϲα τῇ ποϲότητι, τοῦτο πλεοναϲθεῖϲα μᾶλλον ἐπεκτήϲατο. πάντεϲ οὖν ὁμολογοῦϲι τὴν ϲύμμετρον ϲκληρὰν ϲαρκοῦν τὸ ϲῶμα ϲκληρᾷ ϲαρκί, καθάπερ γε καὶ τὴν ϲύμμετρον μαλακὴν ϲαρκοῦν μὲν καὶ αὐτήν, ἀλλὰ μαλακῇ τῇ ϲαρκί. κινδυνεύει δὲ καὶ ὁ <Θέων>, ἡνίκα  ὑπὲρ τῆϲ μαλακῆϲ τε ἅμα καὶ πολλῆϲ τρίψεωϲ ὁ λόγοϲ ἦν αὐτῷ, μηδὲν τῆϲ μαλακῆϲ ἔργον εἰρηκέναι, ὁπότε δὲ περὶ τῆϲ ϲκληρᾶϲ τε ἅμα καὶ πολλῆϲ, μηδὲν τῆϲ πολλῆϲ. εἰ γὰρ τὸ τήκειν ταὐτὸν τῷ κενοῦν καὶ διαφορεῖν ὑπολάβοιμεν, ὑπὲρ μὲν τῆϲ πολλῆϲ ἔϲται τι λελεγμένον αὐτῷ, περὶ δὲ τῆϲ μαλακῆϲ οὐδέν, ὥϲπερ γε κἀν τῷ περὶ τῆϲ ϲκληρᾶϲ τε καὶ πολλῆϲ ὑπὲρ μὲν τῆϲ ϲκληρᾶϲ εἴρηται τὸ ϲφίγγειν καὶ ϲυνδεῖν καὶ φλεγμονῇ τι παραπλήϲιον ἀπεργάζεϲθαι, περὶ δὲ τοῦ πλήθουϲ οὐδέν· καίτοι δίκαιον ἦν τι καὶ περὶ τῆϲ ποϲότητοϲ εἰπεῖν. ἀπεφήνατο γοῦν, ὡϲ, εἰ ϲύμμετροϲ εἴη τῇ ποϲότητι, παχύνει. τί ποτ' οὖν ἡ πολλὴ ποιήϲει μετὰ τὴν ϲύμμετρον ὑπάρχουϲα πάντωϲ γὰρ ἤτοι φυλάξει τὸ ταύτηϲ ἔργον ἢ ἀλλοιώϲει. ἀλλ' εἰ μὲν φυλάξει, τὸ πλῆθοϲ μετὰ τὴν ϲυμμετρίαν τῶν τρίψεων οὐδὲν ἐργάϲεται περιττότερον· εἰ δέ τι δράϲει πλέον, ἤτοι καθαιρήϲει τῆϲ ϲαρκώϲεωϲ ἢ προϲθήϲει. καθαιροῦϲα μὲν οὖν λεπτυνεῖ, προϲτιθεῖϲα δὲ ϲαρκώϲει. ἀλλὰ μὴν οὐ ϲαρκοῖ· λεπτύνειν γοῦν ἀναγκαῖον αὐτήν. οὐ μὴν εἶπέ γε ὁ <Θέων>  οὐδὲν ὑπὲρ τῆϲ κατὰ τοῦτο διαφορᾶϲ, ἀλλ' ὅλωϲ ἐϲιώπηϲε, μήτ' εἰ λεπτύνει μήτ' εἰ παχύνει ἢ φυλάττει τὴν ἐκ τῆϲ ϲυμμέτρου τρίψεωϲ ϲάρκωϲιν ἡ ϲκληρὰ πλεοναϲθεῖϲα μηδὲν ὅλωϲ ἀποφηνάμενοϲ, ἀλλὰ μόνον ὅτι ϲφίγγει καὶ ϲυνδεῖ παραπληϲίωϲ φλεγμονῇ. ἐχρῆν δ' οὐ ταῦτα μόνον εἰπεῖν, ἀλλ' ὅτι καὶ λεπτύνει. Φαίνεται τοίνυν ἢ μὴ δυνηθεὶϲ ϲυνιέναι τῆϲ τοῦ <Ἱπποκράτουϲ> ἐν τοῖϲδε τέχνηϲ ἢ μὴ βουληθεὶϲ ἐπαινεῖν τὸν ἄνδρα διὰ βραχείαϲ οὕτω ῥήϲεωϲ ἁπάϲαϲ τε τὰϲ διαφορὰϲ τῶν τρίψεων εἰπόντα καὶ πρὸϲ ταῖϲ διαφοραῖϲ ἑκάϲτηϲ αὐτῶν ἐνέργειάν τε καὶ δύναμιν. ὡϲ μὲν γὰρ ἄν τιϲ οἰηθείη κατὰ τὴν πρόχειρον οὑτωϲὶ φανταϲίαν, ὑπὲρ τεττάρων εἴρηκε μόνον· ἔχει δὲ οὐχ οὕτω τἀληθέϲ, ἀλλ' ἑτέραϲ ἐνεδείξατο δύο ταῖϲ εἰρημέναιϲ ἐξ ἀνάγκηϲ ϲυνεπινοουμέναϲ, ἐν μὲν τῇ κατὰ ποιότητα διαφορᾷ τὴν μέϲην τῆϲ ϲκληρᾶϲ τε καὶ μαλακῆϲ, ἥπερ δὴ καὶ ϲύμμετρόϲ ἐϲτιν, ἐν δὲ τῇ κατὰ ποϲότητα τὴν ὀλίγην· ἀναγκαῖον γὰρ τὴν ὀλίγην ἐναντίαν εἶναί τινα τῇ πολλῇ. τὸ δὲ  τῆϲ παλαιᾶϲ ἑρμηνείαϲ εἶδοϲ οὕτωϲ ἐϲτὶ βραχυλόγον, ὡϲ πολλὰ πολλάκιϲ ὑπερβαίνειν δοκεῖν τῇ λέξει τῶν ἐξ ἀνάγκηϲ ἑπομένων τοῖϲ λεγομένοιϲ. καὶ διὰ τοῦτ', οἶμαι, γράφομεν αὐτῶν ὑπομνήματα, ποδηγοῦντεϲ τοὺϲ δι' ἀγυμναϲίαν ἀδυνάτουϲ ἕπεϲθαι τάχει λέξεωϲ παλαιᾶϲ, καθάπερ κἀν τῷδε τῷ λόγῳ ποιοῦμεν. εἰ γὰρ ἡ μὲν ϲκληρὰ δύναται δεῖν, ἡ δὲ μαλακὴ λύειν, ὅϲα μὲν ἐκλέλυται ϲώματα πέρα τοῦ μετρίου, ϲκληρῶϲ ἀνατριπτέον, ὅϲα δ' ἔϲφιγκται, μαλακῶϲ. εἰ δέ τι ϲυμμέτρωϲ ἔχει, τοῦτ' εὔδηλον ὡϲ οὔτε μαλακῶϲ οὔτε ϲκληρῶϲ, ἀλλ' ὅϲον οἷόν τε τὰϲ ὑπερβολὰϲ ἑκατέραϲ φυλαττόμενον. ὁ δὲ θαυμάϲιοϲ <Θέων> εὐθὺϲ τοῦτο πρῶτον ἔϲφαλται, μήτε τὴν δύναμιν εἰπών ποτε τῆϲ ϲυμμέτρου κατὰ ποιότητα τρίψεωϲ μήτε τὴν χρείαν, ἀλλ' ἀεὶ παρερχόμενοϲ αὐτὴν ὥϲπερ οὐκ οὖϲαν. περὶ μὲν δὴ τοῦδε καὶ μικρὸν ὕϲτερον ἐροῦμεν. ὥϲπερ δ' ἐν ταῖϲ κατὰ ποιότητα διαφοραῖϲ οὐ ϲκληρὰ καὶ μαλακὴ μόνον ἐϲτίν, ἀλλὰ καὶ ϲύμμετροϲ, οὕτω κἀν ταῖϲ κατὰ τὸ ποϲὸν οὐ πολλὴ καὶ ὀλίγη μόνον, ἀλλὰ καὶ μετρία.  τί ποτ' οὖν ἐν μὲν ταῖϲ κατὰ ποιότητα τὴν μέϲην παρέλιπεν ὁ <Ἱπποκράτηϲ>, ἐν δὲ ταῖϲ κατὰ ποϲότητα τὴν ὀλίγην ἴϲωϲ γὰρ ἄν τινι δόξειεν ἀλόγωϲ τοῦτο πρᾶξαι· χρῆναι γὰρ ἐν ταῖϲ βραχυλόγοιϲ διδαϲκαλίαιϲ ἀφορίζεϲθαι μὲν ταῖϲ ἄκραιϲ ἐναντιότηϲι τὰ πράγματα, παραλείπεϲθαι δὲ τὸ μέϲον τε καὶ ϲύμμετρον ἐν αὐταῖϲ, ὡϲ ἐξ ἀνάγκηϲ τοῖϲ ἄκροιϲ ϲυνεπινοούμενον. ἐγὼ τοίνυν καὶ τοῦτο πειράϲομαι διελθεῖν καὶ ϲαφηνίϲαι τὴν τοῦ παλαιοῦ γνώμην, οὐκ ἀναγκαῖον μὲν ὂν ἐνταῦθα , ἀλλ' ἐπειδὴ ἅπαξ ἐν τῷδε τοῦ λόγου κατέϲτην, ὡϲ ἀπολογεῖϲθαι τοῖϲ ἀγυμνάϲτοιϲ ὑπὲρ <Ἱπποκράτουϲ>, ἐν οἷϲ αὐτοὶ ϲφαλλόμενοι κατηγοροῦϲι τοῦ κατορθοῦντοϲ, οὐκ ὀκνήϲω προϲθεῖναι καὶ τοῦτο. δυοῖν οὖν ὄντων πραγμάτων ὅλῳ τῷ γένει κεχωριϲμένων, εἴ γε δὴ τὸ ποιοῦν τοῦ ποιουμένου τῷ γένει διενήνοχεν, αἱ μὲν τρίψειϲ ἐκ τῶν ποιούντων εἰϲίν, αἱ δ' ὑπ' αὐτῶν ἀποτελούμεναι κατὰ τὰ ϲώμαθ' ἡμῶν διαθέϲειϲ ἐκ τῶν ποιουμένων. ὥϲτε καὶ τὰϲ ἐναντιότηταϲ ἀναγκαῖον  ἑτέραϲ μὲν ἐν τῷ τῶν τρίψεων, ἑτέραϲ δ' ἐν τῷ τῶν διαθέϲεων ὑπάρχειν γένει, ἐν μὲν τῷ τῶν τρίψεων τήν τε μαλακὴν καὶ τὴν ϲκληρὰν καὶ τὴν πολλὴν καὶ τὴν ὀλίγην, ἐν δὲ τῷ τῶν διαθέϲεων τὴν οἷον δέϲιν τε καὶ λύϲιν τῶν ϲωμάτων καὶ τὴν ἰϲχνότητα καὶ τὴν ϲάρκωϲιν. ἡ μὲν οὖν προτέρα τῶν διαθέϲεων ἐναντίωϲιϲ ὑπὸ τῆϲ προτέραϲ κατὰ τὰϲ τρίψειϲ ἐναντιώϲεωϲ γίγνεται, ἡ δὲ δευτέρα οὐκέτι. ϲυμβαίνει γὰρ ἐπ' αὐτῆϲ τὴν μὲν ἰϲχνότητα πρὸϲ τῆϲ πολλῆϲ γενέϲθαι τρίψεωϲ, τὴν δ' ἀνάθρεψιν ὑπὸ τῆϲ μετρίαϲ. ἡ γὰρ ὀλίγη ϲαρκοῦν οὐδέπω δυνατή, διότι δεῖται μὲν τὸ ϲαρκωθηϲόμενον ἀεὶ αἵματόϲ τε παραθέϲεωϲ ϲυμμέτρου καὶ δυνάμεωϲ εὐρώϲτου. καὶ ταῦτα ἄμφω καλῶϲ αὐτῷ πρὸϲ τῆϲ ϲυμμέτρου γίνεται τρίψεωϲ, οὐδέτερον δ' ἱκανῶϲ οὐδ' αὐτάρκωϲ ἐπὶ τῆϲ ὀλίγηϲ. ἐπεὶ τοίνυν οὐ ϲυνέβαινον ἐϲ ταὐτὸν αἱ τῶν τρίψεων ἐναντιώϲειϲ ταῖϲ τῶν διαθέϲεων, ἠνάγκαζε δ' αὐτὸν ἡ τῆϲ βραχυλόγου διδαϲκαλίαϲ ἰδέα δι' ἐναντιώϲεων ἀφορίζεϲθαι τὸν λόγον, ἐπὶ τὴν χρηϲιμωτέραν ἐναντίωϲιν ἀφικόμενοϲ ὑπερεῖδε τῆϲ ἀχρηϲτοτέραϲ. χρηϲιμωτέρα δέ ἐϲτιν ἡ κατὰ τὰϲ διαθέϲειϲ τῆϲ κατὰ τὰϲ τρίψειϲ ἑνὶ μὲν καὶ πρώτῳ λόγῳ τῷ κατὰ τὸ τέλοϲ τῆϲ τέχνηϲ· ἐϲτοχαϲμέναι γάρ εἰϲιν αἱ τρίψειϲ τῆϲ τοῦ ϲώματοϲ διαθέϲεωϲ ὡϲ τέλουϲ· ἀεὶ γὰρ τὸ τέλοϲ τοῦ πρὸ αὐτοῦ κυριώτερον, ὅϲῳ καὶ τοῦ διὰ τί γινομένου τὸ δι' ὃ γίνεται· δευτέρῳ δὲ λόγῳ τῷ τῆϲ ϲαφηνείαϲ· ἐκ μὲν γὰρ τοῦ μαθεῖν ἡμᾶϲ τὰ τῆϲ πολλῆϲ καὶ τὰ τῆϲ μετρίαϲ ἀνατρίψεωϲ ἔργα ῥᾷϲτόν ἐϲτιν ἐπινοῆϲαι καὶ τὰ τῆϲ ὀλίγηϲ· οὐκέθ' ὁμοίωϲ δ' εὐϲύνοπτοϲ ἡ τῆϲ ϲυμμέτρου τρίψεωϲ δύναμιϲ. οὐ μὴν ἀλλὰ καὶ τρίτον τῷδε τῷ λόγῳ κάλλιϲτα ἂν ὁ <Ἱπποκράτηϲ> εὑρίϲκοιτο διδάϲκων περὶ τρίψεων. ἡγεῖϲθαι μὲν γὰρ χρὴ τὴν τῶν ἐναργῶϲ ἀποτελουμένων διδαϲκαλίαν, ἕπεϲθαι δὲ τὴν τῶν ἀμυδρῶϲ, εἴτε γράφοι τιϲ περὶ αὐτῶν ῥητῶϲ εἴτε τοῖϲ ἀναγινώϲκουϲιν ἀπολείποι. ἔϲτι δ' ἐναργὲϲ ἐπινοεῖν μὲν τὸ τῆϲ μετρίαϲ τρίψεωϲ ἔργον, ἡ ϲάρκωϲιϲ τοῦ ϲώματοϲ, οὐκ ἐναργὲϲ δὲ τὸ τῆϲ ὀλίγηϲ· οὔτε γὰρ ϲαρκοῦν οὔτ' ἰϲχναίνειν οὔθ' ὅλωϲ οὐδὲν ἐναργὲϲ φαίνεται ποιεῖν, ὅτι μὴ θερμαίνοι μόνον  ἐπὶ βραχύ. κοινὸν δ' ἦν ἁπάϲηϲ τρίψεωϲ τὸ θερμαίνειν. ὥϲτ', ἐπεὶ μήτ' ἐναργὲϲ ἀποτελεῖ μηδέν, καὶ ὅ τι φαίνεται ποιεῖν, οὐδὲ τοῦτο ἴδιον αὐτῆϲ ἐϲτιν, ἀλλὰ τὸ κοινὸν ἁπάϲηϲ τρίψεωϲ, εὐλόγωϲ παρελείφθη. τὸ μὲν οὖν, ὅτι κοινὸν ἁπάϲηϲ τρίψεωϲ ἔργον ἐϲτὶ τὸ θερμαίνειν, οὐκ ἄξιον <Ἱπποκράτουϲ> ϲυγγράμματοϲ· ὁποῖον δέ τι πέφυκεν ἑκάϲτη τρίψιϲ ἴδιον ἀποτελεῖν, <Ἱπποκράτει> τε διδάϲκειν ἀναγκαῖον ἦν ἡμῖν τε μανθάνειν χρήϲιμον. ἀναγαγὼν γὰρ ὥϲπερ εἰϲ ϲτοιχεῖά τινα τὰϲ ἁπλᾶϲ διαφορὰϲ ἅπαντα τὸν περὶ τῆϲ τρίψεωϲ λόγον ἐδίδαξεν, ὅπωϲ ἀναθρέψειϲ ἢ καθαιρήϲειϲ ἢ μαλάξειϲ ἢ ϲφίγξειϲ τὸ ϲῶμα. τούτοιϲ δ' εὐθέωϲ ϲυνεμφαίνεται τά τε μέϲα τῶν ἔργων καὶ τὰ κατὰ ϲυζυγίαν ἀποτελούμενα· μέϲα μέν, ὅταν ἤτοι μήτε δῆϲαι τὸ ϲῶμα μήτε λῦϲαι μήτε ϲαρκῶϲαι μήτε μινυθῆϲαι προελώμεθα, κατὰ ϲυζυγίαν δέ, ὅταν, εἰ οὕτωϲ ἔτυχεν, ἅμα δῆϲαι καὶ ϲαρκῶϲαι. τίϲ γὰρ οὐκ ἂν ἐπινοήϲειεν, ὡϲ, ἐπειδὰν ϲκληρᾷ ϲαρκὶ ϲαρκῶϲαι ϲῶμα  προαιρώμεθα, τὴν ϲκληρὰν ἡμῖν τρίψιν ἅμα ποϲότητι ϲυμμέτρῳ παραληπτέον ἐϲτίν, ὥϲπερ, κἀπειδὰν μαλακῇ, τὴν μαλακήν τε ἅμα καὶ ϲύμμετρον ἐν τῷ ποϲῷ, καὶ κατὰ τὰϲ ἄλλαϲ ϲυζυγίαϲ ἀνάλογον ἃϲ ἔνιοι τῶν γυμναϲτῶν ὡϲ ἴδια γράφοντεϲ εὑρήματα μετὰ καὶ τοῦ προϲεγκαλεῖν <Ἱπποκράτει> μεγάλωϲ πλημμελοῦϲιν, ὅτι τε τὸν πρῶτον ὑπὲρ αὐτῶν διδάξαντα δικαίων ἐπαίνων ἀποϲτεροῦϲι καί, τὸ τούτου χεῖρον, ὅτι τὴν ἐκείνου γνώμην εἰϲ ἑαυτοὺϲ μεταφέροντεϲ ἔτι καὶ διαβάλλειν αὐτὸν ἐπιχειροῦϲιν, οὐδ' οὖν οὐδὲ καλῶϲ ἐπαλλάττοντεϲ ἀλλήλαιϲ τὰϲ ἁπλᾶϲ διαφοράϲ. ἐχρῆν γάρ, οἶμαι, τόν γε κατὰ τρόπον ἐπὶ τὰϲ ἐν μέρει ϲυζυγίαϲ ἔρχεϲθαι βουλόμενον οὔτε τὰϲ ϲυμπάϲαϲ ἓξ ποιεῖν, ὥϲπερ ὁ <Θέων>, οὔτε παραλιπεῖν τι κατὰ ταύταϲ ἔργον ἢ ποϲότητοϲ ἢ ποιότητοϲ ἴδιον, ὥϲπερ ἐπὶ μὲν τῆϲ μαλακῆϲ τε ἅμα καὶ πολλῆϲ τὸ τῆϲ μαλακῆϲ, ἐπὶ δὲ τῆϲ ϲκληρᾶϲ τε ἅμα καὶ πολλῆϲ τὸ τῆϲ πολλῆϲ ἴδιον ἐδείκνυτο παραλελοιπώϲ,  ἀλλὰ καὶ ταῦτα προϲτιθέναι, καὶ τὰϲ κατὰ μέροϲ ϲυζυγίαϲ ἐννέα ποιεῖν. αἱ γὰρ τρεῖϲ διαφοραὶ τῶν κατὰ ποιότητα τρίψεων ταῖϲ τριϲὶ διαφοραῖϲ τῶν κατὰ ποϲότητα τρίψεων ἐπαλλαττόμεναι ϲυζυγίαϲ ἀποτελοῦϲιν ἐννέα, ἓξ μὲν τὰϲ ὑπὸ <Θέωνοϲ> εἰρημέναϲ ἐν ᾗ παρεθέμην ὀλίγον ἔμπροϲθεν ῥήϲει, τρεῖϲ δ' ἄλλαϲ, ἃϲ ἐκεῖνοϲ παρέλιπε, τὴν μέϲην ϲκληρᾶϲ τε καὶ μαλακῆϲ ὑπερβάϲ· καίτοι γ' οὐδ' ἐπινοῆϲαι δυνατόν ἐϲτιν οὔτε ϲκληρὰν οὔτε μαλακὴν τρίψιν ἄνευ τοῦ προϲεπινοῆϲαι τὴν ϲύμμετρον· ᾗ τάϲ γε τρεῖϲ διαφορὰϲ τῆϲ ποϲότητοϲ εἴπερ ἔζευξεν, ἐννέα τὰϲ πάϲαϲ ἂν οὕτωϲ ἀπειργάϲατο ϲυζυγίαϲ τρίψεων, οὐχ ἕξ. ἐκθήϲομαι δὲ αὐτὰϲ ἐπὶ διαγράμματοϲ, ἐν ᾧ τὸν μὲν πρότερον ϲτοῖχον ἄνωθεν κάτω ποιοτήτων χρὴ νοεῖν, τὸν δὲ δεύτερον ποϲοτήτων.  ποιότητεϲ                       ποϲότητεϲ ϲκληρά . . . . . . . . . . . . ὀλίγη ϲκληρά . . . . . . . . . . . . πολλή ϲκληρά . . . . . . . . . . . . ϲύμμετροϲ μαλακή . . . . . . . . . . . . ὀλίγη μαλακή . . . . . . . . . . . . πολλή μαλακή . . . . . . . . . . . . ϲύμμετροϲ ϲύμμετροϲ . . . . . . . . . . . ὀλίγη ϲύμμετροϲ . . . . . . . . . . . πολλή ϲύμμετροϲ . . . . . . . . . . . ϲύμμετροϲ. τῶν ἐν τούτῳ τῷ διαγράμματι γεγραμμένων ἐννέα ϲυζυγιῶν ἓξ τὰϲ πρώταϲ εἰπὼν ὁ <Θέων>, οὐκέτ' ἐμνημόνευϲεν τῶν ὑπολοίπων τριῶν, αὐτὸϲ ἑαυτῷ φανερῶϲ μαχόμενοϲ. εἴπερ γάρ ἐϲτι τῆϲ ὀλίγηϲ καὶ πολλῆϲ μέϲη τρίψιϲ, ἣν μετρίαν τε καὶ ϲύμμετρον ὀνομάζομεν, εἴη ἂν δηλονότι καὶ ϲκληρᾶϲ καὶ μαλακῆϲ ἑτέρα τιϲ μέϲη, ϲύμμετρόϲ τε καὶ μετρία προϲαγορευομένη. μεμνῆϲθαι δὲ ἡμᾶϲ χρὴ παρὰ πάντα τὸν λόγον, ὡϲ ἅπαντα ταῦτα κατὰ τὸ πρόϲ τι λέγεται. καὶ  γὰρ ἡ ϲκληρὰ τῷδέ τινι μαλακὴ γένοιτ' ἂν ἑτέρῳ τινὶ καὶ ἡ ϲύμμετροϲ ἀϲύμμετροϲ ἡ τ' ὀλίγη πολλὴ καὶ ἡ πολλὴ τῷδέ τινι τοῖϲ ἄλλωϲ πωϲ διακειμένοιϲ ὀλίγη. τοῦτο μὲν δὴ καὶ ὁ <Θέων> βούλεται, καὶ οὐκ ἔϲτιν ὥϲ τιϲ ὑπερβὰϲ τὴν ϲύμμετρον ἐν ποιότητι τρίψιν οὐ μακρῶϲ ἁμαρτάνει. καί μοι δοκεῖ περιπεϲεῖν ὁ <Θέων> αὑτῷ, διότι παραλέλειπται κατὰ τὴν <Ἱπποκράτουϲ> ῥῆϲιν. ὥϲτε κἀκ τούτου κατάφωρον γίνεϲθαι τὸν ἄνδρα μηδὲν μὲν ἴδιον ὑπὲρ τρίψεωϲ ἐξευρηκότα, τὰ δ' <Ἱπποκράτουϲ> οὐκ ὀρθῶϲ μεταχειριζόμενον. οὐ γὰρ ἀνέγνω τὰ ϲυγγράμματα τοῦ παλαιοῦ παρὰ διδαϲκάλοιϲ εὐθὺϲ ἐκ παίδων ὁρμώμενοϲ. ὁμολογεῖ γοῦν αὐτὸϲ ἀθλητὴϲ γενέϲθαι τὰ πρῶτα, καταλύϲαϲ δὲ τὴν ἄϲκηϲιν ἐπὶ τὴν γυμναϲτικὴν ἀφικέϲθαι τέχνην. καὶ ταῦτα μὰ τοὺϲ θεοὺϲ οὐχ ὑπὲρ τοῦ ψέξαι τὸν ἄνδρα προεθέμην εἰπεῖν , ἀλλ' ὑπὲρ τοῦ τοῖϲ ἀναγνωϲομένοιϲ τήνδε τὴν πραγματείαν ἐνδείξαϲθαι τὸ μὴ ῥᾴδιον εἶναι παρακολουθεῖν βιβλίοιϲ παλαιοῖϲ ἄνευ τῶν ἐπιμελῶϲ ἐξηγουμένων αὐτά. διότι μὲν γὰρ ἔπρεπε βραχυλογίᾳ παλαιᾷ  τὴν μέϲην ϲκληρᾶϲ τε καὶ μαλακῆϲ ὑπερβῆναι τρίψιν ἔν γε τῇ λέξει τῆϲ ἑρμηνείαϲ, ἔμπροϲθεν εἴρηταί μοι· διότι δ' ἡμᾶϲ οὐ χρὴ παρορᾶν τά γε τοιαῦτα, καὶ πρόϲθεν μὲν ἐπέδειξα καὶ νῦν δ' οὐδὲν ἧττον ἐπιδείξω. εἴπερ γὰρ ἡ μαλακὴ καὶ ἡ ϲκληρὰ τρίψιϲ ἐν τῷ πρόϲ τι τὴν ὕπαρξιν καὶ τὴν νόηϲιν ἔχουϲιν, ἀνάγκη ϲυνίϲταϲθαι καὶ τὴν ϲύμμετρον ἐν τῷ πρόϲ τι. τίθεϲο δή μοι ϲῶμα τοιοῦτον, οἷον καὶ τὸ τοῦ παιδὸϲ ὑπεθέμεθα τοῦ προκειμένου κατὰ τόνδε τὸν λόγον, ἀκριβῶϲ ὑγιαῖνόν τε καὶ ϲύμμετρον ἤδη πάντη, ὡϲ μήτε μαλακώτερον ἐθέλειν ἡμᾶϲ αὐτὸ μήτε ϲκληρότερον ἐργάϲαϲθαι μήτε προϲθεῖναί τι τῆϲ ϲαρκώϲεωϲ μήτ' ἀφελεῖν. ἆρ' οὖν ἐπὶ τοῦ τοιούτου ϲώματοϲ ἢ τὴν ϲκληρὰν τρίψιν ἢ τὴν μαλακὴν προϲάξομεν ἢ τὴν πολλὴν ἢ τὴν μετρίαν ἐγὼ μὲν οὐδαμῶϲ ἡγοῦμαι ϲυμφέρειν. ὑπὸ μὲν γὰρ τῆϲ ϲκληρᾶϲ ϲκληρότερον, ὑπὸ δὲ τῆϲ μαλακῆϲ μαλακώτερον, ὥϲπερ γε καὶ ὑπὸ μὲν τῆϲ πολλῆϲ ἰϲχνότερον, ὑπὸ δὲ τῆϲ μετρίαϲ παχύτερον ἀπεργαϲθήϲεται τὸ τοιοῦτον ϲῶμα. χρὴ  δ' οὐδὲν τούτων, ἀλλὰ τὴν ἀρχαίαν ἀκριβῶϲ αὐτῷ φυλάττεϲθαι ϲυμμετρίαν. ὥϲτε οὔτε ϲκληρῶϲ οὔτε μαλακῶϲ αὐτὸ τρίψομεν οὔτε πολλαῖϲ οὔτε ὀλίγαιϲ, ἀλλὰ μετρίαιϲ ἀνατρίψεϲιν αὐτὸ τρίψομεν, οὐδὲν πλέον ἐργαζόμενοι τοῦ παραϲκευάζειν τε πρὸϲ τὰ γυμνάϲια καὶ αὖθιϲ ἀποθεραπεύειν, ἐπειδὰν ἱκανῶϲ γυμνάϲηται. καλείϲθω γὰρ οὖν δὴ καὶ ἡμῖν, ὥϲπερ γε καὶ τοῖϲ νεωτέροιϲ γυμναϲταῖϲ, ‘ἀποθεραπεία’ τὸ μετὰ τὰ γυμνάϲια μέροϲ τῆϲ τρίψεωϲ. ὁ δέ γε <Θέων> οὐδεμίαν ὧν εἶπε κατὰ τὰϲ τρίψειϲ ϲυζυγιῶν ἐφαρμόϲαι δύναται τῇ τοιαύτῃ φύϲει τοῦ ϲώματοϲ. ἓξ μὲν οὖν εἶπε τὰϲ πάϲαϲ, τρεῖϲ μὲν τὰϲ πρώταϲ τῆϲ μαλακῆϲ, ἑτέραϲ δὲ τρεῖϲ τὰϲ δευτέραϲ τῆϲ ϲκληρᾶϲ. οὔτε δὲ τῶν μαλακῶν οὐδεμιᾶϲ τὸ τοιοῦτον ϲῶμα φαίνεται δεόμενον οὔτε τῶν ϲκληρῶν, ἀλλὰ τῆϲ τούτων ἀμφοτέρων μέϲηϲ, ἣν ϲύμμετρον ὀνομάζειν χρὴ κατὰ ποϲότητα καὶ ποιότητα. καὶ δῆλον ἤδη γέγονεν, ἡλίκον ὁ <Θέων> ἔϲφαλται τὴν μέϲην ϲκληρᾶϲ τε καὶ μαλακῆϲ ὑπερβὰϲ τρίψιν. ἐπὶ γοῦν τῆϲ ἀρίϲτηϲ καταϲκευῆϲ τοῦ ϲώματοϲ οὐδεμίαν ὧν εἶπον ϲυζυγιῶν ἐφαρμόϲαι δυνατόν, οὔθ' ὑγιαίνοντοϲ ἀκριβῶϲ  οὔτ' ἐπανορθώϲεωϲ δεομένου τοῦ τοιούτου ϲώματοϲ. εἰ μὲν γὰρ ἀκριβῶϲ ὑγιαίνει, μόνηϲ τῆϲ παραϲκευαϲτικῆϲ δεῖται τρίψεωϲ, ἣν ὀλίγην τε ἅμα καὶ μέϲην ϲκληρᾶϲ καὶ μαλακῆϲ ἐδείξαμεν ὑπάρχειν· εἰ δ' ἤτοι τοῦ δέοντοϲ ἰϲχνότερον ἢ παχύτερόν ποτε γίνοιτο, μὴ μέντοι κατὰ ποιότητα τῆϲ ϲαρκὸϲ ὑπαλλαγείη μηδέν, ἀλλ' εἰϲ τὸ μέϲον ἀκριβῶϲ φυλάττοιτο μαλακοῦ τε καὶ ϲκληροῦ, τηνικαῦτα τὴν πολλήν τε ἅμα καὶ ϲύμμετρον κατὰ ποιότητα προϲάξομεν ἰϲχναίνειν βουλόμενοι, ϲαρκοῦν δὲ τὴν ὀλίγην τε ἅμα καὶ ϲύμμετρον κατὰ ποιότητα, τὴν ϲύμμετρον δὲ κατ' ἀμφότερα, τό τε ποιὸν λέγω καὶ τὸ ποϲόν, ἀνατρέφειν προαιρούμενοι. ταύταϲ τὰϲ τρεῖϲ ϲυζυγίαϲ ὑϲτάταϲ ἐπὶ ταῖϲ ἓξ ὀλίγον ἔμπροϲθεν ἐξεθέμην ἐν τῷ διαγράμματι, δεικνὺϲ ὡϲ ἁπάϲαϲ αὐτὰϲ ὁ <Θέων> παρέλιπεν. ἐπειδὴ τοίνυν οὐ μόνον ὅτι παρέλιπεν, ἀλλὰ καὶ ὅτι χρηϲιμωτάταϲ ὑπαρχούϲαϲ, ὁ λόγοϲ ἀπέδειξεν, ἑξῆϲ ἂν εἴη καιρὸϲ ἐπί τι τῶν ὀλίγον ἔμπροϲθεν ἀναβληθέντων ἰέναι καὶ πρῶτόν γε εἰπεῖν, ὡϲ ἡ κατὰ τὰ ϲτοιχεῖα τῶν πραγμάτων διδαϲκαλία χρηϲιμωτέρα τῶν ἄλλων ἐϲτίν· εὐϲύνοπτόν τε γὰρ ἐργάζεται τὸ πᾶν πρᾶγμα καὶ τῇ μνήμῃ παρατιθέμενον εἰϲ ἀνάμνηϲίν τε  ῥᾳδίωϲ ἐρχόμενον ἁπάντων τε τῶν κατὰ μέροϲ ἐπιδέξιον χρῆϲιν ἑτοίμωϲ δεχόμενον, ὡϲ ἂν εἰϲ ὀλίγα καὶ ὡριϲμένα ϲτοιχεῖα τῆϲ ἀναφορᾶϲ γινομέμηϲ αὐτῶν. τίϲ γὰρ οὐκ ἂν ἐξεύροι ῥᾳδίωϲ πάϲαϲ τὰϲ κατὰ μέροϲ ἐν ταῖϲ τρίψεϲι διαφοράϲ τε καὶ χρείαϲ καὶ δυνάμειϲ, εἰ μόνον ἅπαξ ἐκμαθὼν τὴν γνώμην τοῦ παλαιοῦ μετὰ ταῦτα πρόχειρον ἔχει τῇ μνήμῃ τὴν ῥῆϲιν αὐτοῦ, δι' ἧϲ ἡμᾶϲ ἐδίδαξεν, ὡϲ δῆϲαι μὲν ἡ ϲκληρά, λῦϲαι δὲ ἡ μαλακή, μινυθῆϲαι δὲ ἡ πολλή, ϲαρκῶϲαι δ' ἡ μετρία δύναται τρίψιϲ ἐκ γὰρ τοῦ ταῦτά γε νοῆϲαί τε καὶ μνημονεῦϲαι πρώταϲ μὲν τὰϲ ἐν τῇ ῥήϲει παραλειφθείϲαϲ δύο διαφορὰϲ εὑρήϲομεν, εἶθ' ἑξῆϲ ἐπιπλέκοντεϲ ἀλλήλαιϲ ἁπάϲαϲ ἐννέα ϲυζυγίαϲ ἀπεργαϲόμεθα, τὰϲ ὀλίγον ἔμπροϲθεν ἐπὶ τοῦ διαγράμματοϲ ἐγκειμέναϲ, ἃϲ οὔθ' εὑρεῖν οὔτε μνημονεῦϲαι δυνατὸν ἄνευ τοῦ προηγήϲαϲθαι τὴν ϲτοιχειώδη διδαϲκαλίαν, ἣν <Ἱπποκράτηϲ> ἐποιήϲατο, ϲύμπαντα τὸν περὶ τῆϲ τρίψεωϲ λόγον εἰϲ τὰϲ πρώταϲ ἀρχὰϲ ἀναγαγών, ἐξ ὧν ἀκριβῶϲ εὑρημένων οὐ μόνον τὰ νῦν εἰρημένα περιγίνοιτο ἂν ἡμῖν, ἀλλὰ καὶ τὸ κρίνειν ἁπάϲαϲ  τὰϲ μοχθηρὰϲ διδαϲκαλίαϲ. ἴδιον γὰρ μάλιϲτα μεθόδου τοῦτο, τὸ διὰ βραχείαϲ ἀρχῆϲ ϲτοιχειώδουϲ ἐπὶ τὰ πάντα δύναϲθαι τὰ κατὰ μέροϲ ἰέναι καὶ κρίνειν ἅπαντα τὰ μοχθηρῶϲ εἰρημένα καθάπερ κανόνι τινὶ τοῖϲ ἐπιϲτημονικοῖϲ θεωρήμαϲι τὰϲ οὐκ ὀρθὰϲ δόξαϲ δοκιμάζονταϲ. περὶ μὲν δὴ τοῦ μήτε ἄλλον τινὰ περὶ τρίψεων ὀρθῶϲ ἐγνωκέναι μήτε τὸν γυμναϲτὴν <Θέωνα>, καίτοι τῶν ἄλλων κάλλιον ὑπὲρ αὐτῶν ἀποφηνάμενον, ἀλλ' <Ἱπποκράτην> τε καὶ ὅϲοι τούτῳ παρηκολούθηϲαν ἱκανὰ καὶ ταῦτα. Λείποιτο δ' ἄν τι τῶν τέωϲ ἀναβληθέντων ὑπὲρ τῶν ὀνομάτων εἰπεῖν, ἵνα μή τιϲ ὑπὸ τοῦ πλήθουϲ αὐτῶν ἐξαπατώμενοϲ ἰϲαρίθμουϲ οἰηθῇ τὰϲ διαθέϲειϲ ὑπάρχειν ταῖϲ προϲηγορίαιϲ. τὸ μὲν γὰρ ϲκληρὸν ὄνομα κυρίωϲ ἐπιφέρεται κατά τινοϲ μιᾶϲ τοῦ ϲώματοϲ διαθέϲεωϲ, ἣν οὐδ' ἐξηγεῖϲθαι διὰ πολλῶν ὁποία τίϲ ἐϲτι δεόμεθα, πάντων ἀνθρώπων ὑπὸ τῆϲ φωνῆϲ ὁδηγουμένων ἐπὶ τὸ πρᾶγμα. κατὰ δὲ τὸν αὐτὸν τρόπον καὶ τὸ μαλακόν. τὸ δ' ἀραιὸν καὶ τὸ πυκνὸν οὐκέθ' ὁμοίωϲ ἐναργῶϲ διαϲημαίνει τὰϲ διαθέϲειϲ τοῦ ϲώματοϲ, ὅτι διττή τιϲ ἡ τῶν ὀνομάτων χρῆϲιϲ ἐγένετο, κυρίωϲ μὲν ὀνομαζόντων ἑτέρα, καταχρωμένων δ' ἑτέρα. τὸ μὲν οὖν κυρίωϲ ἀραιόν ἐϲτι τὸ μεγάλοιϲ διαλαμβανόμενον πόροιϲ, ὥϲπερ γε καὶ πυκνὸν τὸ μικροῖϲ· τὸ δ' ἐκ μεταφορᾶϲ ἢ καταχρήϲεωϲ ἢ ὅπωϲ ἄν τιϲ ὀνομάζειν ἐθέλῃ καὶ κατὰ τοῦ κεχυμένου τε καὶ πεπιλημένου λέγεται. κατὰ τοῦτο γοῦν ἔϲτιν ὅτε τὸν μὲν ἀέρα καὶ τὸ πῦρ ἀραιά, τὸ δ' ὕδωρ καὶ τὴν γῆν πυκνὰ λέγομεν, ἐπ' αὐτὰ τὰ ϲτοιχεῖα τὰϲ εἰρημέναϲ προϲηγορίαϲ ἐπιφέροντεϲ ἡνωμένα τε καὶ ὁμοιομερῆ τὴν φύϲιν ὑπάρχοντα καὶ μηδενὶ διαλαμβανόμενα πόρῳ. πολὺ δὲ δὴ τούτων ἔτι μᾶλλον ἀποκεχώρηκε τοῦ κυρίωϲ ὀνομάζεϲθαι τό τε ἐϲφιγμένον καὶ τὸ δεδεμένον, ἐκ μεταφορᾶϲ ἄμφω λεγόμενα, τὸ μὲν ἐϲφιγμένον ἐπὶ τοῦ πυκνοῦ καὶ τοῦ ϲκληροῦ, ποτὲ μὲν ἑκατέρου καταμόναϲ ὑπάρχοντοϲ, ἔϲτιν ὅτε δ' εἰϲ ταὐτὸν ἀφιγμένων, τὸ δ' αὖ δεδεμένον ἐπὶ τῶν αὐτῶν μέν, ἀλλ' οὐκ ἐκ τῆϲ αὐτῆϲ μεταφορᾶϲ· ἐπειδὴ γὰρ ἅπαντα τὰ δεδεμένα δυϲκίνητά ἐϲτιν, οὕτωϲ ὀνομάζουϲι καὶ τὰ διὰ  ξηρότητά τινα ἢ ψύξιν ἢ φλεγμονὴν ἢ ϲκίρρον ἢ τάϲιν ἢ πλήρωϲιν ἢ βάροϲ ἐν δυϲκινηϲίᾳ καθεϲτῶτα. διὰ δὲ τὴν αὐτὴν αἰτίαν καὶ τοῖϲ ἐναντίοιϲ χρῶνται τῶν ὀνομάτων ἐπὶ τῶν ἐναντίων διαθέϲεων ἀνεῖϲθαι λέγοντεϲ ἢ ἐκλελύϲθαι ἢ κεχαλάϲθαι. χρὴ δὲ μὴ τῷ πλήθει τῶν ὀνομάτων προϲέχειν, ἀλλ' ἡγεῖϲθαι διττὰ γένη διαθέϲεων ὑπάρχειν τὰ πάντα, τὸ μὲν ἐν αὐτοῖϲ τοῖϲ ὁμοιομερέϲι ϲώμαϲιν, ὅπερ ἤτοι ϲκληρὸν ἢ μαλακόν ἐϲτι, τὸ δ' ἐν ταῖϲ τῶν ὀργάνων ποροποιΐαιϲ ϲυνιϲτάμενον, ὅπερ ἤτοι πυκνὸν ἢ ἀραιόν. αὗται γὰρ ἴδιαι τῶν ϲωμάτων αὐτῶν εἰϲιν αἱ διαθέϲειϲ, ἐπίκτητοι δὲ καὶ ὡϲ ἂν εἴποι τιϲ πρόϲκαιροι ποτὲ μὲν ἐμπεπληϲμένων τῶν πόρων ὑγρότητοϲ περιττῆϲ, ἔϲτι δ' ὅτε καθαρῶν ὑπαρχόντων, καὶ ποτὲ μὲν ἀναπεπταμένων, ἔϲτι δ' ὅτε μεμυκότων. Ἀλλὰ περὶ μὲν τῶν διαθέϲεων τούτων ἐν τοῖϲ ἑξῆϲ ὑπομνήμαϲιν ὁ λόγοϲ ἔϲται· νυνὶ δὲ ἐπὶ τὸ προκείμενον ἐπανιέναι χρὴ καὶ πρῶτον μὲν διορίϲαϲθαι ϲαφέϲτερον ἔτι περὶ τρίψεωϲ. ὡϲ ἐνίοτε μὲν αὐτὴ καθ' ἑαυτὴν ἐργάζεταί τι περὶ τοῖϲ ϲώμαϲιν ἡμῶν χρηϲτόν, ἐνίοτε δὲ τοῖϲ ἐργαζομένοιϲ ὑπηρετεῖ, καθάπερ <Ἱπποκράτηϲ> ἔλεγε περὶ ἐπιδέϲεωϲ· «ἐπίδεϲιϲ τὸ μὲν αὐτὴ ἰῆται, τὸ δὲ τοῖϲ ἰωμένοιϲ ὑπηρετεῖ». αὕτη μὲν οὖν ἡ τρίψιϲ ἐργάζεται τά τ' ἀραιὰ πυκνοῦϲα καὶ τὰ μαλακὰ ϲκληρύνουϲα ϲκληρὰ δ' ἂν εἴη πάντωϲ ἡ τοιάδε τρίψιϲ καὶ μὲν δὴ καὶ τὰ ϲκληρὰ μαλάττουϲα καὶ τὰ πυκνὰ διευρύνουϲα . οὕτω δὲ καὶ ἡ τοῦ ϲαρκῶϲαι χάριν καὶ ἡ τοῦ λεπτῦναι παραλαμβανομένη καθ' ἑαυτὰϲ ἐργάζονταί τι χρηϲτὸν ἐν τοῖϲ ϲώμαϲιν. ἡ μέντοι παραϲκευάζουϲα πρὸϲ τὰ γυμνάϲια καὶ ἡ μετὰ ταῦτα παραλαμβανομένη τοῖϲ γυμναϲίοιϲ ὑπηρετοῦϲιν, ἡ μὲν ἐκ τοῦ θερμῆναι μετρίωϲ τούϲ τε πόρουϲ ἀναϲτομοῦϲα τοῦ ϲώματοϲ καὶ τὰ κατὰ τὴν ϲάρκα περιττώματα χέουϲα καὶ τὰ ϲτερεὰ μαλάττουϲα, καλεῖται δὲ παραϲκευαϲτικὴ τρίψιϲ ἡ τοιαύτη. ἡ δὲ ἑτέρα προϲαγορεύεται μὲν ἀποθεραπευτική, γινομένη δὲ μετ' ἐλαίου πλέονοϲ ἐπιτέγγει τε ἅμα τῷ λίπει καὶ μαλάττει τὰ ϲτερεὰ καί τι καὶ διαφορεῖ τῶν ἐν τοῖϲ πόροιϲ περιεχομένων· ἀλλὰ περὶ  μὲν τῆϲδε καὶ αὖθιϲ εἴποιμεν ἂν ἐφεξῆϲ τοῖϲ γυμναϲίοιϲ. ἡ μέντοι παραϲκευαϲτικὴ τρίψιϲ ἐπὶ τῆϲ ἀρίϲτηϲ φύϲεωϲ ἕνεκα τοῦ διαθερμῆναι τὰ ϲώματα παραλαμβανομένη καθ' ὃν εἴρηται τρόπον ὀλίγον ἔμπροϲθεν γινέϲθω, μαλακὴ μὲν τὰ πρῶτα, προϲαγόντων δὲ ἤδη τοῖϲ πόνοιϲ ϲκληρά. οὕτω γὰρ ἂν μάλιϲτα τό τε μαλάττειν ἔχοι καὶ τὸ πρὸϲ τὰϲ ἐνεργείαϲ ἐπεγείρειν, καὶ τὸ διαφυλάττειν ὁποίαν παρέλαβε τὴν φύϲιν τοῦ ϲώματοϲ. εἰ μέντοι διαμαρτάνοιτο κατά τι, πρὸϲ τὸ ϲκληρὸν ἐκτρεπέϲθω μᾶλλον. αἱ γὰρ ἐπ' ὀλίγον ὑπερβολαὶ τῆϲ ϲυμμετρίαϲ ἐν τῷ δέρματι καταπαύονται τῶν ἐντὸϲ οὐδὲν ἀλλοιοῦϲαι, βλάπτοιτο δ' ἂν ἧττον τὸ δέρμα πρὸϲ τὸ ϲκληρόν τε καὶ πυκνὸν ἐκτρεπόμενον. οὕτω γὰρ ἂν εἴη δυϲπαθέϲτερον. ὡϲ, εἴ γε καὶ διαπνεῖϲθαι καλῶϲ ἠδύνατο τὸ τοιοῦτον, ϲκληρότατον ἂν αὐτὸ καὶ πυκνότατον ἀπειργαζόμεθα. νυνὶ δέ, ἐπειδὴ πρὸϲ ἄμφω χρὴ παραϲκευαϲθῆναι καλῶϲ αὐτό, καὶ πρὸϲ τὴν τῶν ἔνδοθεν περιττωμάτων διαπνοὴν καὶ τὴν τῶν ἔξωθεν ὁμιλούντων βίαν, ἄριϲτον ἂν εἴη τὸ μέϲον ἑκατέρων τῶν ὑπερβολῶν. εἰ δ' ἄρα ποτὲ μὴ φυλάττοιτο τοῦτο, βέλτιον τὸ ϲκληρότερόν τε καὶ πυκνότερον τοῦ μαλακωτέρου τε καὶ ἀραιοτέρου. τὸ μὲν γὰρ τῆϲ διαπνοῆϲ ἐλλιπὲϲ ἐπανορθώϲαϲθαι γυμναϲίοιϲ οἷόν τε· τὸ δὲ τῆϲ ἑτέραϲ διαθέϲεωϲ εὐεπηρέαϲτον ὑπὸ τῶν ἔξωθεν αἰτίων οὔτ' ἐπανόρθωϲίν τινα ἑτέραν ἑτοίμην ἔχει, καὶ πρόϲεϲτιν αὐτῷ βλάβη τιϲ οὐ ϲμικρὰ διαφερομένων πολλάκιϲ οὐ τῶν περιττωμάτων μόνον, ἀλλὰ καὶ αὐτῆϲ τῆϲ τροφῆϲ. ἐν μὲν δὴ ταῖϲ κατὰ ποιότητα διαφοραῖϲ ἐπὶ τὸ ϲκληρότερον ἁμαρτάνειν χρὴ μᾶλλον ἤπερ ἐπὶ τὸ μαλακώτερον, ἐν μέντοι ταῖϲ κατὰ ποϲότητα πρὸϲ τὸ ἔλαττον ἐπὶ τῆϲ προκειμένηϲ δηλονότι φύϲεώϲ τε καὶ ἡλικίαϲ. ἀεὶ γὰρ χρὴ τούτου μεμνῆϲθαι κατὰ τὸν ἐνεϲτῶτα λόγον. αὐξάνεϲθαί τε γὰρ ἔτι βουλόμεθα τὸ τοιοῦτον ϲῶμα καὶ ἥκιϲτα ξηραίνεϲθαι. τίναϲ μέντοι χρὴ φύϲειϲ ϲωμάτων καὶ τίναϲ διαθέϲειϲ ἐπὶ πλέον τρίβειν, αὖθιϲ εἰρήϲεται. Νυνὶ δὲ ἐπὶ τὴν ἐνεϲτῶϲαν ὑπόθεϲιν ἐπανελθόντεϲ ὑπὲρ τοῦ μέτρου τῆϲ τρίψεωϲ ἐπιϲκεψώμεθα τὸν αὐτὸν τρόπον, ὅνπερ ἀρτίωϲ ἐπεϲκέμμεθα περὶ τῆϲ ποιότητοϲ. ἔοικα δὲ κἀνταῦθα, πρὶν ὁρίζειν τὸ μέτρον, ἑτέρου τινὸϲ ἐπιμνηϲθήϲεϲθαι ϲκέμματοϲ, οὗ χωρὶϲ οὐδὲ τὸ μέτρον ὀρθῶϲ οὔτε ὁριϲθῆναι δυνατὸν οὔτε γνωριϲθῆναι. τὸ δὲ δὴ ϲκέμμα τοῦ περιέχοντοϲ ἀέροϲ τὸν τριψόμενον ἡ κρᾶϲίϲ ἐϲτιν, ἣν δεῖξαι μὲν ἐπὶ τῶν ἔργων ἐγχωρεῖ, διελθεῖν δὲ τῷ λόγῳ ϲαφῶϲ οὕτωϲ, ὡϲ μηδὲν ἀπολείπεϲθαι τὴν ἑρμηνείαν ἐναργοῦϲ ἐνδείξεωϲ, ἀμήχανόν ἐϲτι καὶ ἀδύνατον παντάπαϲιν. ἀλλ' εἰ μὴ πολὺ λείποιτο δείξεωϲ ἐναργοῦϲ ὁ λόγοϲ, ἱκανὸν καὶ τοῦτο. προηγεῖται δὲ δὴ καὶ τοῦδε πάλιν ἑτέρα τιϲ ὑπόθεϲιϲ, ἐν τίνι μὲν ὥρᾳ τοῦ ἔτουϲ, ἐν τίνι δὲ χώρᾳ τῆϲ οἰκουμένηϲ ὁ γυμναϲόμενοϲ ἔϲται. μόνα γὰρ ἐπ' αὐτοῦ δύο διώριϲται, τό τε τῆϲ καταϲκευῆϲ τοῦ ϲώματοϲ καὶ τὸ τῆϲ ἡλικίαϲ· οὔτε δὲ ἐν ᾧτινι τέθραπται μέρει τῆϲ γῆϲ, οὔτε ἐν ᾧ μέλλει γυμνάϲαϲθαι νῦν, οὐδὲ καθ' ἥντινα τοῦ ἔτουϲ ὥραν ἢ καὶ τῆϲ ἡμέραϲ, προϲδιώριϲται, καίτοι παρὰ  ταῦτα πάντα τὸ μέτρον τῆϲ τρίψεωϲ ὑπαλλάττεται. προϲδιοριϲτέον οὖν αὐτὰ πάλιν, εἰρημένα μὲν ἤδη δυνάμει κατὰ τὴν ἀρχὴν τοῦδε τοῦ γράμματοϲ, οὐ μὴν τῇ γ' ἑρμηνείᾳ ϲαφῶϲ δεδηλωμένα. λέγοντεϲ γὰρ οἷον κανόνα τινὰ πρῶτον ἐκτίθεϲθαι πάντων τῶν ἐφεξῆϲ εἰρηϲομένων τὸν ἄμεμπτον τῇ καταϲκευῇ τοῦ ϲώματοϲ ἄνθρωπον, εὐθέωϲ ἐν τούτῳ καὶ τὴν χώραν αὐτοῦ διοριϲόμεθα δυνάμει. οὔτε γὰρ εὐκρατότατον οὔτε ἀμεμπτότατον τῇ καταϲκευῇ ϲῶμα γενέϲθαι δυνατὸν ἐν τοῖϲ ἀμέτρωϲ κεκραμένοιϲ χωρίοιϲ, ὡϲ ὅ τε λόγοϲ ὑπαγορεύει καὶ ἡ πεῖρα δείκνυϲι. ξηροὶ μὲν γὰρ καὶ ἰϲχνοὶ καὶ οἷον ἐϲκελετευμένοι γίνονται κατὰ τὰϲ θερμὰϲ χώραϲ οἱ ἄνθρωποι, ἀνώμαλοι δὲ ταῖϲ κράϲεϲιν, ὡϲ τὰ μὲν ἔξω ψυχρά, τὰ δὲ ἔνδον τε καὶ κατὰ τὰ ϲπλάγχνα θερμὰ περαιτέρω τοῦ προϲήκοντοϲ ἔχειν, οἱ τῶν ψυχρῶν χωρίων οἰκήτορεϲ. τὸ δ' ἄριϲτον ϲῶμα, περὶ οὗ νῦν ὁ λόγοϲ, ὥϲπερ ὁ <Πολυκλείτου> κανών ἐϲτιν, ᾧ κατὰ μὲν τὴν ἡμετέραν χώραν, ὡϲ ἂν εὔκρατον ὑπάρχουϲαν, ὦπται πολλῶν πολλὰ παραπλήϲια ϲώματα, παρὰ δὲ Κελτοῖϲ  ἢ Ϲκύθαιϲ ἢ Αἰγυπτίοιϲ ἢ Ἄραψιν οὐδ' ὄναρ ἔϲτιν ἰδεῖν τοιοῦτον ϲῶμα. καὶ αὐτῆϲ δὲ τῆϲ ἡμετέραϲ χώραϲ ἱκανὸν ἐχούϲηϲ πλάτοϲ, εὐκρατότατόν ἐϲτι τὸ μεϲαίτατον, οἷόνπερ ὑπάρχει τὸ κατὰ τὴν <Ἱπποκράτουϲ> πατρίδα· καὶ γὰρ χειμῶνοϲ αὕτη καὶ θέρουϲ ἐϲτὶν εὔκρατοϲ, ἔτι δὲ δὴ μᾶλλον ἦρόϲ τε καὶ φθινοπώρου. τοιαύτην οὖν τινα χώραν ὑποθέμενοι τῷ προκειμένῳ ϲώματι, τὴν ὥραν τοῦ ἔτουϲ αὐτῷ προϲυποθώμεθα τὸ μεϲαίτατον τοῦ ἦροϲ. ἔϲτω δὲ καὶ τῆϲ ἡμέραϲ ἐκείνηϲ, ἐν ᾗ μέλλει πρὸϲ ἡμῶν γυμνάζεϲθαι τὸ πρῶτον, ὡϲ οἷόν τε τὸ μεϲαίτατον, ἵνα κατὰ μηδένα τρόπον ὑπὸ τοῦ περιέχοντοϲ ἐξαλλαχθῇ πωϲ ἡ φυϲικὴ δύναμιϲ τῆϲ κράϲεωϲ αὐτοῦ. διὰ δὲ τὸν αὐτὸν λογιϲμὸν οὐδὲ τὸν οἶκον, ἐν ᾧ γυμνάζεϲθαι μέλλει, θερμότερον ἢ ψυχρότερον εἶναι προϲήκει κατά γε τὴν ἡμέραν ἐκείνην τοῦ κοινοῦ τῆϲ πόλεωϲ ὅληϲ ἀέροϲ. ἐν μέντοι χειμῶνι καὶ θέρει τοϲοῦτον αὐτῷ προϲθετέον, ἐν μὲν χειμῶνι θερμότητα, ἐν δὲ θέρει ψυχρότητα, ὡϲ εὔκρατον ἀκριβῶϲ ἀποτελεϲθῆναι τὸ ϲῶμα κατὰ τὸν τῆϲ τρίψεωϲ καιρόν.  εἰ γὰρ ἤτοι θερμότεροϲ ἢ ψυχρότεροϲ εἴη περαιτέρω τοῦ προϲήκοντοϲ, ἐν μὲν τῷ θερμοτέρῳ φθάϲειεν ἂν ἱδρῶϲαι, πρὶν αὐτάρκωϲ μαλαχθῆναι, κατὰ δὲ τὸν ψυχρότερον οὐδ' ἂν ἐκθερμανθείη τὴν ἀρχὴν οὐδὲ μαλαχθείη ποτὲ καλῶϲ οὐδ' ἐπανθήϲειεν ἔρευθοϲ εὐανθὲϲ οὐδ' εἰϲ ὄγκον ἀρθείη τὸ ϲῶμα. ταῦτα γὰρ δὴ τὰ γνωρίϲματα ϲυμμέτρου τρίψεώϲ ἐϲτιν ἐν ἀέρι ϲυμμέτρῳ περὶ τὴν εὔκρατον ἕξιν τοῦ ϲώματοϲ, ἔρευθόϲ τε καὶ ὄγκοϲ. ὥϲπερ γὰρ ἐν τῷ καταχεῖν ὕδωρ θερμὸν εἰϲ ὄγκον μὲν τὸ πρῶτον ἐξαίρεται τὰ ϲώματα, πλεοναζόντων δὲ καθίϲταται, καὶ διὰ τοῦθ' <Ἱπποκράτηϲ> ἐπ' αὐτῶν εἶπε «τὸ μὲν γὰρ πρῶτον ἀείρεται, ἔπειτα δ' ἰϲχναίνεται», οὕτω καὶ ἡ τρίψιϲ ἐξαίρει μὲν τὸ πρῶτον, αὖθιϲ δὲ ϲυϲτέλλει τε καὶ καθαιρεῖ τὸ ϲῶμα. τοὺϲ μὲν δὴ ϲαρκώϲεωϲ ἕνεκα τριβομένουϲ τηνικαῦτα παύεϲθαι προϲῆκεν, ὅταν εἰϲ ὄγκον ἀρθὲν τὸ ϲῶμα πληϲίον ἥκῃ τοῦ καθίϲταϲθαι· τοὺϲ δ' εἰϲ τὰ γυμνάϲια παραϲκευαζομένουϲ οὐ χρὴ τοῦτον ἀναμένειν τὸν καιρόν, ἀλλὰ πολὺ πρόϲθεν παύεϲθαι, καὶ μάλιϲτα ὅταν ἄριϲτοι τὴν κρᾶϲιν ὦϲι καὶ παῖδεϲ ἔτι τὴν ἡλικίαν.  ὑγρὰ γὰρ δὴ τούτων τὰ ϲώματα καὶ μαλακὰ καὶ βραχείαιϲ τρίψεϲι μαλαττόμενα, ϲκοπὸϲ δέ ἐϲτι καὶ τέλοϲ τῆϲ παραϲκευαϲτικῆϲ τρίψεωϲ τὸ μαλαχθῆναι μὲν τὰ ϲτερεά, λυθῆναι δὲ τὰ ὑγρά, τοὺϲ πόρουϲ δ' εὐρυνθῆναι. ὁπόϲον δ' ἐϲτὶ τὸ πλῆθοϲ τῶν ἀνατρίψεων, οὐχ οἷόν τε λόγῳ δηλῶϲαι, ἀλλὰ χρὴ τὸν ἐπιϲτατοῦντα, τρίβωνα τῶν τοιούτων ὑπάρχοντα, κατὰ μὲν τὴν πρώτην ἡμέραν οὐκ ἀκριβεῖ ϲτοχαϲμῷ χρήϲαϲθαι, κατὰ δὲ τὰϲ ἑξῆϲ ἐμπειρίαν ἤδη τινὰ τῆϲ τοῦ ϲώματοϲ ἐκείνου φύϲεωϲ ἔχοντα τὸν ϲτοχαϲμὸν ἀεὶ καὶ μᾶλλον ἐξακριβοῦν. καὶ μὲν δὴ καὶ κατὰ τὰ γυμνάϲια τῇ μὲν πρώτῃ τῶν ἡμερῶν οὐ δυνατὸν ἀκριβῶϲαι τὸ μέτρον, ἐν δὲ ταῖϲ μετὰ τήνδε καὶ πάνυ δυνατόν. ἔϲτω δὴ κἀνταῦθα γνωρίϲματα κατὰ μὲν τὴν πρώτην ἡμέραν, ὅταν ἐγκελευομένῳ καὶ παρορμῶντι γυμνάϲαϲθαι μηκέθ' ὁμοίωϲ ὑπακούῃ, ἀλλὰ βραδυτέραϲ τε καὶ ἀραιοτέραϲ καὶ ἀϲχημονεϲτέραϲ καὶ τὸ ϲύμπαν εἰπεῖν ἀτονωτέραϲ ποιῆται τάϲ τε λαβὰϲ τῶν προϲπαλαιόντων καὶ τὰϲ κινήϲειϲ. εἶναι δὲ δηλονότι χρὴ τὸν γυμναζόμενον οὔτε  θυμικόν, ὡϲ ἔτι προθυμεῖϲθαι γυμνάζεϲθαι καμνούϲηϲ ἤδη τῆϲ δυνάμεωϲ, οὔτ' ἄθυμον, ὡϲ ἀπαγορεύειν ἔτι πονεῖν δυνάμενον. ἔϲτι δὲ δήπου τοιοῦτοϲ οὐ τὸ ϲῶμα μόνον, ἀλλὰ καὶ τὴν ψυχὴν ὁ νῦν ἡμῖν ὑποκείμενοϲ ἄνθρωποϲ. ὡϲ ὅϲοι γε ψυχροὺϲ ἔχουϲι χυμοὺϲ ἐν τῇ γαϲτρὶ περιεχομένουϲ ἢ κατὰ τὴν ὅλην ἕξιν ἠθροιϲμένουϲ, ἀργότεροι πρὸϲ τὰϲ κινήϲειϲ εἰϲίν. ὡϲαύτωϲ δὲ καὶ οἱ πληθωρικῶϲ διακείμενοι καὶ οἱ προϲφάτῳ κρύει καταπονηθέντεϲ ἄθυμοί τέ εἰϲι καὶ ὀκνηροὶ κινεῖϲθαι, καὶ τούτων ἔτι μᾶλλον, ὅϲοι φύϲει ψυχρότεροι, καὶ πολὺ δὲ δὴ μᾶλλον, εἰ τῇ ψυχρότητι καὶ ὑγρότηϲ τιϲ προϲείη. οὗτοι μὲν γὰρ νοθεύουϲι τὰ τοῦ μέτρου τῶν γυμναϲίων γνωρίϲματα, καθάπερ γε καὶ οἱ θερμότεροι τὴν κρᾶϲιν ἢ διὰ τὴν οἰκείαν φύϲιν ἢ δι' ἐπίκτητόν τινα διάθεϲιν εὔθυμοί τέ εἰϲι καὶ φιλόνεικοι καὶ πρὸϲ τὰϲ ἐνεργείαϲ ἕτοιμοι περαιτέρω τοῦ δέοντοϲ. ὅϲοι δὲ μήτε τὸ ϲῶμα θερμότερον ἢ ψυχρότερον ἔχουϲι μήτ' ἄθυμοι τὴν ψυχήν εἰϲι τὸ πάμπαν ἢ φιλόνεικοί τε καὶ φιλότιμοι καὶ θυμικοί, τούτοιϲ ἀκριβῆ διαφυλάττεται τοῦ μέτρου τῶν γυμναϲίων τὰ γνωρίϲματα, καὶ κατὰ τὴν πρώτην μὲν ἡμέραν εὐθύϲ, ἀτὰρ οὖν ἔτι δὴ καὶ μᾶλλον ἐπὶ προήκοντι τῷ χρόνῳ. εἰ γάρ τι καὶ παρέλαθεν κατὰ τὴν ἀρχήν, ἀκριβωθήϲεται τοῦτο τῇ πείρᾳ διδαχθέν. οὕτωϲ οὖν εἰϲ ἀκριβῆ ϲτοχαϲμὸν ἔρχεται καὶ τὸ τῶν ϲιτίων μέτρον οὐδενὶ τρόπῳ κατ' ἀρχὰϲ γνωριϲθῆναι δυνάμενον· ἀλλ' ἡ καθ' ἑκάϲτην ἡμέραν πεῖρα καὶ μνήμη τοῦ ποϲοῦ τῶν ϲιτίων καὶ τῶν γυμναϲίων, οὐδὲν ἀργῶϲ ὁρῶντοϲ τοῦ προεϲτῶτοϲ, ἀλλ' ἀεὶ μεμνημένου, ὅπωϲ ἔπεψεν ἐπὶ τοϲοῖϲδε τοῖϲ γυμναϲίοιϲ τὰ τοϲάδε ϲιτία, πληϲίον ἀκριβοῦϲ ἐπιϲτήμηϲ ἄγει τὴν διάγνωϲιν ἐν τῷ χρόνῳ. ταυτὶ μὲν οὖν ἤδη πωϲ ἅπαντα κοινὰ καὶ ταῖϲ μοχθηροτέραιϲ ὑπάρχει καταϲκευαῖϲ τῶν ϲωμάτων, ὑπὲρ ὧν οὐδὲν νῦν πρόκειται λέγειν. ἡ δ' ἀρίϲτη φύϲιϲ, ἡ νῦν ἡμῖν προκειμένη, τὰ μέτρα πάντων εὔδηλα κέκτηται, μήτε τοῖϲ τῆϲ ψυχῆϲ ἤθεϲι μήτε ταῖϲ τοῦ ϲώματοϲ δυϲκραϲίαιϲ ἐπιθολοῦϲά τε καὶ νοθεύουϲα τῶν εἰρημένων μηδέν, ἀλλὰ καὶ τρίψεων καὶ γυμναϲίων καὶ ϲιτίων καὶ ὕπνων ἐναργῶϲ ἐνδεικνυμένη τὰ μέτρα,  καὶ τηνικαῦτα πρῶτον ἀπαγορεύουϲα πρὸϲ ἕκαϲτον, ὅταν μηκέτι δέηται, ὥϲτε εἶναι καὶ τοῦτο τῷ προεϲτῶτι τοιούτου ϲώματοϲ οὐ μικρὸν γνώριϲμα μέτρου. λέγω δὲ τὴν πρὸϲ ἕκαϲτον ὧν ἂν πράττῃ προθυμίαν, αὐτῆϲ τῆϲ φύϲεωϲ ἑαυτῇ τὸ μέτρον εὑριϲκούϲηϲ ἐν ταῖϲ ἀρίϲταιϲ καταϲκευαῖϲ. καὶ γὰρ ἀνατριβόμενοι τηνικαῦτα πρῶτον ἐξίαϲιν ἐπὶ τὸ γυμνάϲιον οἱ ἄριϲτα πεφυκότεϲ, ὅταν ἱκανῶϲ ἔχωϲι μαλακότητόϲ τε ἅμα καὶ θερμότητοϲ ἅπαντι τῷ ϲώματι· καὶ γυμναζόμενοι τότε πρῶτον ὀκνήϲουϲιν, ὅταν αὐτάρκωϲ γυμναϲθῶϲι· καὶ δὴ καὶ ϲιτίων τε καὶ πομάτων ἀποϲτήϲονται τότε πρῶτον, ὅταν ἱκανῶϲ ἐμπληϲθῶϲιν, ὥϲτ' οὐδεὶϲ φόβοϲ οὔτε ὑπερπονῆϲαι τὸν τοιοῦτον ἄνθρωπον οὔθ' ὑπερεμπληϲθῆναι, ταῖϲ ὁρμαῖϲ τῆϲ φύϲεωϲ οἰακιζόμενον. οὔκουν οὐδὲ τοῦ προεϲτῶτοϲ εἰϲ ἄκρον ἥκοντοϲ ἐπιϲτήμηϲ ὁ τοιοῦτοϲ ἄνθρωποϲ δεῖται, καθάπερ οἱ μετὰ ταῦτα λεχθηϲόμενοι πάντεϲ, οἱ μοχθηρῶϲ κατεϲκευαϲμένοι. αὐτὸ γὰρ ἑαυτῷ πάντ' ἐξευρίϲκει τὸ ὑγιεινὸν ϲῶμα, ταῖϲ τῆϲ φύϲεωϲ ὁρμαῖϲ  ἐπιτροπευόμενον, καὶ μάλιϲτ' εἰ καλῶϲ εἴη τὰ τῆϲ ψυχῆϲ αὐτῷ πεπαιδευμένα. πολλοὶ γὰρ ἔθεϲι μοχθηροῖϲ ἐντραφέντεϲ ἀκολαϲτότερον ἢ ἀργότερον διαιτώμενοι διαφθείρουϲι φύϲειϲ χρηϲτάϲ, ὥϲπερ αὖ πάλιν ἔνιοι μοχθηρῶϲ φύντεϲ τὸ ϲῶμα βίῳ ϲώφρονι καὶ ἔργῳ καὶ γυμναϲίοιϲ εὐκαίροιϲ ἐπανωρθώϲαντο τὰ πολλὰ τῶν ἐλαττωμάτων. ἀλλὰ τούτοιϲ μὲν ὁ μετὰ ταῦτα λόγοϲ ἅπαϲ ϲύγκειται· περὶ δὲ τῶν ἄριϲτα κατεϲκευαϲμένων τὸ ϲῶμα. καὶ τὸν νοῦν προϲεχόντων ἐπιϲτάταιϲ ὑγιεινοῖϲ ἐν τῷδε τῷ γράμματι πρόκειται διελθεῖν. ὁ μὲν οὖν ἔμπροϲθεν λόγοϲ ὑπὲρ αὐτῶν εἰϲ τὸ μέτρον ἐτελεύτα τῶν γυμναϲίων· ἐφεξῆϲ δ' ἂν εἴη καιρὸϲ ὑπὲρ τῶν εἰδῶν διελθεῖν. Εἴδη δὲ γυμναϲίων ὀνομάζω πάλην καὶ παγκράτιον καὶ πυγμὴν καὶ δρόμον ὅϲα τ' ἄλλα τοιαῦτα, τινὰ μὲν οὖν αὐτὸ τοῦτο, γυμνάϲια μόνον, ὑπάρχοντα, τινὰ δὲ οὐ γυμνάϲια μόνον, ἀλλὰ καὶ ἔργα· γυμνάϲια μὲν αὐτά γε δὴ ταῦτα τὰ εἰρημένα καὶ προϲέτι τὸ πιτυλίζειν, τὸ ἐκπλεθρίζειν, τὸ ϲκιομαχεῖν, τὸ ἀκροχειρίζεϲθαι, τὸ ἅλλεϲθαι, τὸ δίϲκον βάλλειν καὶ ἀποτομάδα καὶ διὰ κωρύκου καὶ διὰ ϲφαίραϲ, ἢ μικρᾶϲ ἢ μεγάληϲ, καὶ δι' ἁλτήρων ἐκπονῆϲαι τὸ ϲῶμα, γυμνάϲια δ' ἅμα καὶ ἔργα ϲκάπτειν ἐρέττειν ἀροῦν κλᾶν ἀμπέλουϲ ἀχθοφορεῖν ἀμᾶν ἱππεύειν ὁπλομαχεῖν ὁδοιπορεῖν κυνηγετεῖν ἁλιεύειν ὅϲα τ' ἄλλα κατὰ μέροϲ πράττουϲιν ἄνθρωποι τεχνῖταί τε καὶ ἄτεχνοι τῶν κατὰ τὸν βίον ἕνεκα χρειῶν, ἢ οἰκοδομοῦντεϲ ἢ χαλκεύοντεϲ ἢ ναυπηγοῦντεϲ ἢ ἀροτρεύοντεϲ ἤ τι τοιοῦτον ἕτερον πολέμιον ἢ εἰρηνικὸν ἐργαζόμενοι. τοῖϲ πλείϲτοιϲ δὲ τῶν τοιούτων ἔνεϲτί ποτε καὶ ὡϲ γυμναϲίοιϲ μόνον χρήϲαϲθαι. τριττὴ γὰρ αὐτῶν τιϲ ἡ ϲύμπαϲα χρεία, ποτὲ μὲν ὡϲ ἔργων μόνον αὐτὸ δὴ τοῦτο παραλαμβανομένων, ἐνίοτε δὲ ὡϲ ἀϲκημάτων ἕνεκα τῆϲ τῶν μελλόντων ἔργων χρείαϲ, ἔϲτιν ὅτε δὲ καὶ ὡϲ γυμναϲίων. κατ' ἀγρὸν γοῦν ποθ' ἡμεῖϲ ληφθέντεϲ ἐν χειμῶνι ξύλα τε ϲχίζειν ἠναγκάϲθημεν ἕνεκα τοῦ γυμνάζεϲθαι καὶ κριθὰϲ ἐμβάλλοντεϲ ἐν ὅλμῳ κόπτειν τε καὶ ἐκλεπίζειν, ἅπερ ἑκάϲτηϲ ἡμέραϲ οἱ κατ' ἀγρὸν ἔπραττον ὡϲ ἔργα. περὶ μὲν δὴ τῆϲ ὡϲ  ἔργων αὐτῶν χρήϲεωϲ ἐν τῷ μετὰ ταῦτα λόγῳ διαιρήϲομεν· ἐν δὲ τῷ παρόντι περὶ τῆϲ ὡϲ γυμναϲίων ἐροῦμεν. ἅπαντα γὰρ τὰ τοιαῦτα γυμνάϲια γίνεται μήτε δι' ὅληϲ ἡμέραϲ αὐτὰ πραττόντων μήτ' ἐν ἄλλῳ καιρῷ τοῦ πρὸ τῶν ϲιτίων. φυλάττεϲθαι δὲ δήπου προϲήκει καὶ τὸ μέτρον ἐπ' αὐτοῖϲ τῶν γυμναϲίων καὶ τὴν καλουμένην ἀποθεραπείαν. εἰ δὲ καὶ προανατριψάμενόϲ τιϲ αὐτάρκωϲ ἐπ' αὐτὰ παραγίνοιτο, νῦν μὲν ἂν ἅπανταϲ ἀκριβῶϲ ἔχοι τοὺϲ ἀριθμοὺϲ τῶν γυμναϲίων. ὑπέρ τε οὖν τούτων ἁπάντων, ἃ δὴ καὶ γυμναϲίων εἴδη καλοῦμεν, ἐπίϲταϲθαι χρὴ τὸν τὴν ὑγιεινὴν τέχνην μετιόντα, καλεῖν δ' ἔξεϲτιν αὐτόν, ὡϲ ἔμπροϲθεν εἶπον, ἢ ὑγιεινὸν ἢ γυμναϲτὴν ἢ ἰατρόν, κυριωτάτηϲ μὲν ἐϲομένηϲ τῆϲ πρώτηϲ προϲηγορίαϲ, ἐκ καταχρήϲεωϲ δὲ τῶν ἄλλων. εἴπερ γὰρ ἅπαντεϲ οἱ τεχνῖται παρωνύμωϲ ὀνομάζονται τῶν τεχνῶν, ἃϲ μεταχειρίζονται, πρόδηλον, ὡϲ ὁ τὴν ὑγιεινὴν τέχνην μετερχόμενοϲ ὑγιεινὸϲ ἂν εὐλόγωϲ προϲαγορεύοιτο, καθάπερ καὶ ὁ τὴν περὶ τὰ γυμνάϲια μόνον γυμναϲτὴϲ καὶ ὁ περὶ τὰϲ ἰάϲειϲ ἰατρόϲ. εἰ δέ  τιϲ ἢ γυμναϲτὴν ἢ ἰατρὸν ὀνομάζοι τὸν ὑγιεινὸν δὴ τοῦτον, ἀπὸ μέρουϲ τε προϲαγορεύϲει τὸ ϲύμπαν καὶ οὐ κυρίωϲ, ἀλλ' ἐκ καταχρήϲεωϲ ἢ ἐπὶ διαϲτάϲεωϲ, ἢ ὅπωϲ ἄν τιϲ ἐθέλῃ καλεῖν, οὕτω ποιήϲεται τὴν προϲηγορίαν. αἴτιον δὲ τούτου τό, μιᾶϲ οὔϲηϲ τῆϲ περὶ τὸ ϲῶμα τέχνηϲ, ἐφ' ὅληϲ αὐτῆϲ ὄνομα μηδὲν τετάχθαι κύριον, ὑπὲρ ὧν ἐπὶ πλεῖον ἐν ἑνὶ βιβλίῳ τὸν λόγον ἐποιηϲάμην, ὃ Θραϲύβουλοϲ ἐπιγράφεται. εἴδη μὲν δὴ γυμναϲίων τὰ εἰρημένα. ποιότηϲ δὲ ἢ διαφορά  ὀξύτηϲ τε κινήϲεώϲ ἐϲτι καὶ βραδύτηϲ εὐτονία τε καί, ὡϲ ἂν εἴποι τιϲ, ἀτονία καὶ πρὸϲ τούτοιϲ ἔτι ϲφοδρότηϲ τε καὶ ἀμυδρότηϲ. τρόποι δὲ τῆϲ χρήϲεωϲ ἁπάντων τῶν εἰρημένων εἰδῶν ἅμα ταῖϲ οἰκείαιϲ διαφοραῖϲ τοιοίδε εἰϲίν· ἤτοι ϲυνεχὴϲ ἡ κίνηϲίϲ ἐϲτιν ἢ διαλείπουϲα· καὶ εἰ μὲν ϲυνεχήϲ, ἤτοι ὁμαλὴ ἢ ἀνώμαλοϲ, εἰ δὲ διαλείπουϲα, ἤτοι τεταγμένη ἢ ἄτακτοϲ. οὗτοι μὲν οὖν οἱ κατ' αὐτὸ τὸ πρᾶγμα τρόποι τῆϲ χρήϲεωϲ· οἱ δ' ἀπὸ τῶν ἔξωθεν αὐτῷ προϲιόντεϲ τοιοίδε· ἢ ἐν ὑπαίθρῳ χωρίῳ γίνεται  τὸ γυμνάϲιον ἢ ἐν καταϲτέγῳ ἢ ἐν ὑποϲυμμιγεῖ ϲκιᾷ. κατὰ δὲ τὸν αὐτὸν τρόπον ἢ θερμόν ἐϲτι τὸ χωρίον ἢ ψυχρὸν ἢ εὔκρατον καὶ ἤτοι ξηρὸν ἀκριβῶϲ ἢ ὑγρὸν ἢ μέτριον. οὕτω δὲ καὶ τὸ μετὰ κόνεωϲ ἤτοι πλείονοϲ ἢ ἐλάττονοϲ ἐλαίου τε κατὰ τὸν αὐτὸν λόγον ἢ πλείονοϲ ἢ ὀλίγου ἢ καὶ χωρὶϲ ἑκατέρου τρόποϲ ἐϲτὶ χρήϲεωϲ γυμναϲίου. Ἐπεὶ τοίνυν διώριϲται πάνθ' ἡμῖν, ὧν ἔμπειρον εἶναι χρὴ τὸν ὑγιεινόν, ἐπὶ τὰ τῶν γυμναϲίων εἴδη καιρὸϲ μετιέναι, καὶ πρῶτον μὲν διελέϲθαι, τί τε κοινὸν ἅπαϲιν ὑπάρχει καὶ τί καθ' ἕκαϲτον ἴδιον, ἐφεξῆϲ δὲ τοὺϲ καιροὺϲ τῆϲ χρήϲεωϲ ἀφορίϲαϲθαι. τὸ μὲν δὴ κοινὸν ἁπάντων γυμναϲίων ἐϲτὶ θερμότητοϲ αὔξηϲιν ἐξ αὐτῶν τοῖϲ ζῴοιϲ ἐργάζεϲθαι. θερμαίνεται γὰρ ἡμῶν τὰ ϲώματα κατά τε τὰ βαλανεῖα καὶ τὰ τῶν θερμῶν ὑδάτων λουτρὰ καὶ τὰϲ θερμὰϲ ὥραϲ τοῦ ἔτουϲ, ἡλιοθερούντων τε καὶ παρὰ πυρὶ θαλπομένων καὶ θερμοῖϲ φαρμάκοιϲ ἀνατριβομένων. ἀλλ'  ἔξωθεν αἱ τοιαῦται πᾶϲαι θερμότητεϲ, οὐκ ἔνδοθεν, οὐδ' ἐκ τῆϲ οἰκείαϲ ἀρχῆϲ ἀνάπτονται καὶ αὐξάνονται. κατὰ δὲ τὰ γυμνάϲια τῆϲ ἐμφύτου τοῖϲ ζῴοιϲ θερμαϲίαϲ αὔξηϲίϲ ἐϲτιν, ἐξ αὐτῶν τῶν ἰδίων ϲωμάτων γινομένη. καὶ τοῦτο κοινὸν μὲν ἁπάντων τῶν γυμναϲίων, οὐ μήν γε ἴδιόν ἐϲτιν, εἴ γε δὴ καὶ τοῖϲ θυμωθεῖϲι καὶ τοῖϲ ἀγωνιάϲαϲι καὶ τοῖϲ αἰδεϲθεῖϲιν αὔξηϲιϲ τῆϲ ἐμφύτου γίνεται θερμότητοϲ. ὁ μέν γε θυμὸϲ οὐδ' ἁπλῶϲ αὔξηϲιϲ, ἀλλ' οἷον ζέϲιϲ τίϲ ἐϲτι τοῦ κατὰ τὴν καρδίαν θερμοῦ· διὸ καὶ τὴν οὐϲίαν αὐτοῦ τῶν φιλοϲόφων οἱ δοκιμώτατοι τοιαύτην εἶναί φαϲι· ϲυμβεβηκὸϲ γάρ τι καὶ οὐκ οὐϲία τοῦ θυμοῦ ἐϲτιν ἡ τῆϲ ἀντιτιμωρήϲεωϲ ὄρεξιϲ. αὐξάνεται δὲ καὶ τοῖϲ αἰδεϲθεῖϲιν ἡ ἔμφυτοϲ θερμότηϲ, εἴϲω μὲν τὰ πρῶτα ϲυνδραμόντοϲ ἅπαντοϲ τοῦ θερμοῦ, μετὰ ταῦτα δ' ἀθροιϲθέντοϲ ἐν τῷ βάθει, κἄπειτα αὐξηθέντοϲ καὶ διὰ τὴν ἄθροιϲιν μὲν τὴν ἐνταῦθα καὶ διὰ τὴν κίνηϲιν δὲ τὴν ϲυνεχῆ. οὐ γὰρ ἡϲυχάζει τὸ πνεῦμα τῶν αἰδουμένων, ἀλλ' ἔνδον τε καὶ περὶ αὑτὸ μετὰ τοῦ ϲύμπαντοϲ αἵματοϲ κυκᾶται πολυειδῶϲ,  ὥϲπερ γε καὶ τὸ τῶν ἀγωνιώντων. εἰρήϲεται δ' ἐπὶ πλέον ὑπὲρ τῶν τοιούτων ἁπάντων παθῶν τῆϲ ψυχῆϲ ἐπὶ προήκοντι τῷ λόγῳ. νυνὶ μὲν γὰρ διὰ τὸ κοινὸν ἕπεϲθαι ϲύμπτωμα τούτοιϲ τε τοῖϲ πάθεϲι καὶ τοῖϲ γυμναϲίοιϲ ἠναγκάϲθην αὐτῶν μνημονεῦϲαι δεικνύϲ, ὡϲ ἁπάντων κοινὸν γυμναϲίων ἐϲτὶν ἡ τῆϲ ἐμφύτου θερμότητοϲ αὔξηϲιϲ ἔνδοθέν τε καὶ ἐξ αὐτῆϲ, οὐ μὴν ὅτι γε μόνοιϲ ὑπάρχει τοῦτο τοῖϲ γυμναϲίοιϲ, ἀλλὰ καὶ τοῖϲ εἰρημένοιϲ ἄρτι πάθεϲιν. ἤδη δ' ἐπὶ τὰ καθ' ἕκαϲτον τῶν γυμναϲίων ἴδια τὸν λόγον ἄγειν καιρόϲ, ἐπιϲημηνάμενόν γε πρότερον, ὡϲ καὶ κατὰ ταῦτα πλείουϲ εἰϲὶν αἱ διαφοραί. τὰ μὲν γὰρ ἄλλοτε ἄλλο τι μέροϲ ἕτερον ἑτέρου γυμνάζει μᾶλλον, καὶ τὰ μὲν ἐλινυόντων γίνεται, τὰ δὲ ὀξύτατα κινουμένων, καὶ τὰ μὲν εὐτόνωϲ, τὰ δὲ ἀτόνωϲ, καὶ πρὸϲ τούτοιϲ ἔτι τὰ μὲν ϲφοδρῶϲ, τὰ δ' ἀμυδρῶϲ. εὔτονον μὲν οὖν γυμνάϲιον ὀνομάζω τὸ βιαίωϲ ἄνευ τάχουϲ διαπονοῦν, ϲφοδρὸν δὲ τὸ βιαίωϲ τε καὶ ϲὺν τάχει· βιαίωϲ δὲ ἢ ῥωμαλέωϲ  λέγειν οὐ διοίϲει. τὸ μὲν οὖν ϲκάπτειν εὔτονόν τε καὶ ῥωμαλέον ἐϲτίν, οὕτω δὲ καὶ τὸ τέτταραϲ ἵππουϲ ἅμα κατέχειν ἡνίαιϲ εὔτονον μὲν ἱκανῶϲ γυμνάϲιον, οὐ μὴν ὠκύ γε. κατὰ δὲ τὸν αὐτὸν τρόπον εἴ τιϲ ἀράμενοϲ ὁτιοῦν μέγιϲτον φορτίον ἢ μένοι κατὰ χώραν ἢ προβαίνοι ϲμικρὰ καὶ οἱ ἀνάντειϲ περίπατοι τούτου τοῦ γένουϲ εἰϲίν. ἀναφέρεται γοῦν καὶ ἀναβαϲτάζεται κατ' αὐτοὺϲ ὑπὸ τῶν πρώτων κινουμένων ὀργάνων ἅπαντα τὰ λοιπὰ μόρια τοῦ ϲώματοϲ, ὥϲπερ τι φορτίον. οὕτω δὲ καὶ ὅϲτιϲ ἀναρριχᾶται διὰ ϲχοινίου, καθάπερ ἐν παλαίϲτρᾳ γυμνάζουϲι τοὺϲ παῖδαϲ εἰϲ εὐτονίαν παραϲκευάζοντεϲ. ὡϲαύτωϲ δὲ καὶ ὅϲτιϲ ἢ ϲχοινίου λαβόμενοϲ ἤ τινοϲ ὑψηλοῦ ξύλου μέχρι πλείϲτου κατέχει κρεμάμενοϲ ἐξ αὐτοῦ, ῥωμαλέον μέν τι καὶ ἰϲχυρὸν γυμνάζεται γυμνάϲιον, οὐ μὴν ὠκύ γε, καὶ ὅϲτιϲ προτείναϲ ἢ ἀνατείναϲ τὼ χεῖρε πὺξ ἔχων ἀτρεμίζει μέχρι πλείϲτου. εἰ δὲ καὶ παραϲτήϲαϲ τινὰ κελεύει καθέλκειν κάτω τὼ χεῖρε, μὴ ἐνδιδοὺϲ αὐτόϲ, ἔτι δὴ μᾶλλον οὗτοϲ εἰϲ εὐρωϲτίαν παραϲκευάζει τούϲ τε μῦϲ καὶ τὰ νεῦρα·  τούτων γὰρ ἴδια τὰ τοιαῦτα μάλιϲτα ϲύμπαντα γυμνάϲια· πολὺ δὲ δὴ μᾶλλον, εἴ τι βάροϲ ταῖϲ χερϲὶν ἄκραιϲ περιλαβὼν ἑκατέραιϲ καταμόναϲ, οἷοίπερ οἱ κατὰ παλαίϲτραν εἰϲὶν ἁλτῆρεϲ, ἀτρέμαϲ ἔχει προτείναϲ ἢ ἀνατείναϲ αὐτάϲ. εἰ δὲ δὴ καὶ κελεύϲειε τινι καθέλκειν τε καὶ κάμπτειν βιαίωϲ, ἑαυτὸν ἀκίνητόν τε καὶ ἄκαμπτον οὐ ταῖϲ χερϲὶ μόνον, ἀλλὰ καὶ τοῖϲ ϲκέλεϲι καὶ τῇ ῥάχει διαφυλάττων, οὐ ϲμικρὸν γυμνάϲεται γυμνάϲιον εἰϲ εὐτονίαν ὀργάνων. οὕτω τοι λόγοϲ ἔχει κἀκεῖνον τὸν <Μίλωνα> γυμνάζειν ἑαυτόν, ἐνίοτε μὲν ἀποϲαλεῦϲαί τε καὶ μετακινῆϲαι τῆϲ ἕδραϲ ἐπιτρέποντα τῷ βουλομένῳ , ἐνίοτε δέ, εἰ τὰϲ χεῖραϲ γυμνάζειν βούλοιτο, τὴν πυγμὴν διαλύειν κελεύοντα· αὖθιϲ δ' ἄν, ὥϲ φαϲιν, ἐν ταῖν χεροῖν ἔχων ἢ ῥοιὰν ἢ ἕτερόν τι τοιοῦτον ἀφαιρεῖϲθαι τῷ βουλομένῳ παρεῖχε. ταυτὶ μὲν οὖν τὰ γυμνάϲια μεγίϲτηϲ ἰϲχύοϲ ἐπίδειξίν τε ἅμα καὶ ἄϲκηϲιν ἔχει, τόνον δὲ μορίων γυμνάζει τε καὶ ῥώννυϲι, κἀπειδὰν ἤτοι διαλαβὼν ἕτερόν τινα μέϲον ἢ διαληφθεὶϲ αὐτὸϲ ἐπηλλαγμένων πρὸϲ ἀλλήλαϲ τῶν χειρῶν τε καὶ τῶν δακτύλων ἤτοι τῷ κρατουμένῳ προϲτάξῃ διαλύειν ἢ αὐτὸϲ λύῃ τοῦ κρατοῦντοϲ· οὕτω δὲ κἀπειδάν, ἑτέρου προνεύϲαντοϲ ἐκ πλαγίων αὐτῷ προϲελθὼν ἐν κύκλῳ τοῖϲ λαγόϲι περιβαλὼν τὰϲ χεῖραϲ, ὥϲπερ γέ τι φορτίον ἀράμενοϲ ἀναφέρῃ τε ἅμα καὶ περιφέρῃ τὸν ἀρθέντα, καὶ μᾶλλον εἰ ἐπινεύοι τε καὶ ἀνανεύοι βαϲτάζων· ὧδε γὰρ ἂν ἀκριβῶϲ τιϲ ἅπαϲαν τὴν ῥάχιν εἰϲ ῥώμην παραϲκευάϲειεν. οὕτω δὲ καὶ ὅϲοι τὰ ϲτέρνα πρὸϲ ἀλλήλουϲ ἀπερειϲάμενοι βιαίωϲ ὠθοῦϲιν εἰϲ τοὐπίϲω καὶ ὅϲοι τῶν αὐχένων ἐκκρεμάμενοι καταϲπῶϲιν, εἰϲ εὐτονίαν παραϲκευάζουϲιν. ἀλλὰ τὰ μὲν τοιαῦτα καὶ χωρὶϲ παλαίϲτραϲ ἢ βαθείαϲ κόνεωϲ δύναται γίνεϲθαι καθ' ὁτιοῦν χωρίον ἐπίκροτον ὀρθῶν ἑϲτώτων· ὅϲα δὲ παλαίοντεϲ εἰϲ ἀλλήλουϲ δρῶϲιν ἀϲκοῦντεϲ τὸν τόνον, ἤτοι κόνεωϲ βαθείαϲ ἢ παλαίϲτραϲ δεῖται. ἔϲτι δὲ τὰ τοιάδε· περιπλέξαντεϲ τοῖϲ ἑαυτοῦ δύο ϲκέλεϲι τὸ ἕτερον ϲκέλοϲ τοῦ προϲπαλαίοντοϲ, ἔπειθ' ἅψαντεϲ πρὸϲ ἀλλήλαϲ τὼ χεῖρε,  τὴν μὲν ἐπὶ τὸν αὐχένα βιαίωϲ ἐρείδειν, ἥτιϲ ἂν ᾖ κατ' εὐθὺ τοῦ κατειλημμένου ϲκέλουϲ, τὴν δ' ἑτέραν ἐπὶ τὸν βραχίονα. δύναιτο δ' ἂν καὶ περὶ τὴν κεφαλὴν ἄκραν τὸ ἅμμα περιθεὶϲ ἀνακλᾶν εἰϲ τοὐπίϲω βιαζόμενοϲ. τὰ τοιαῦτα γὰρ παλαίϲματα πρὸϲ εὐτονίαν ἑκάτερον τῶν παλαιόντων ἀϲκεῖ, καθάπερ γε καὶ ὅϲα ζώϲαντοϲ τοῖϲ ϲκέλεϲι θατέρου τὸ ἕτερον ἢ κατ' ἀμφοῖν ἄμφω καθέντοϲ γίνεται· καὶ γὰρ καὶ ταῦτ' ἀμφότερα εἰϲ ῥώμην παραϲκευάζει. μυρία δὲ ἕτερα τοιαῦτα κατὰ παλαίϲτραν ἐϲτὶν εὔτονα γυμνάϲια, περὶ ὧν ἁπάντων τὴν ἐμπειρίαν τε ἅμα καὶ τριβὴν ὁ παιδοτρίβηϲ ἔχει, ἕτεροϲ δέ τιϲ ὢν ὅδε τοῦ γυμναϲτοῦ, καθάπερ ὁ μάγειροϲ τοῦ ἰατροῦ. καί πωϲ ἔοικεν αὖ καὶ τοῦθ' ἡμῖν ἥκειν εἰϲ ϲκέμμα· περὶ οὗ λέλεκται μὲν ἤδη καὶ κατ' ἐκεῖνο τὸ βιβλίον, ὃ Θραϲύβουλον ἐπιγράφομεν, εἰρήϲεται δὲ καὶ νῦν ὅϲον αὔταρκεϲ εἰϲ τὰ παρόντα, πρότερόν γε διελθόντων ἡμῶν τὰϲ τῶν γυμναϲίων διαφοράϲ. ὅϲα μὲν οὖν εὔτονα, καὶ δὴ λέλεκται.  Μεταβαίνειν δὲ ἤδη καιρὸϲ ἐπὶ τὰ ταχέα χωρὶϲ εὐτονίαϲ καὶ βίαϲ. δρόμοι δ' εἰϲὶ ταῦτα καὶ ϲκιομαχίαι καὶ ἀκροχειριϲμοὶ καὶ τὸ διὰ τοῦ κωρύκου τε καὶ τῆϲ ϲμικρᾶϲ ϲφαίραϲ γυμνάϲιον, ὅταν ἐκ διεϲτώτων τε καὶ διαθεόντων γίνηται. τοιοῦτον δέ τι καὶ τὸ ἐκπλεθρίζειν ἐϲτὶ καὶ τὸ πιτυλίζειν. τὸ μὲν ἐκπλεθρίζειν ἐϲτίν, ἐπειδάν τιϲ ἐν πλέθρῳ πρόϲω τε ἅμα καὶ ὀπίϲω διαθέων ἐν μέρει πολλάκιϲ ἐφ' ἑκάτερα χωρὶϲ καμπῆϲ ἀφαιρῇ τοῦ μήκουϲ ἑκάϲτοτε βραχὺ καὶ τελευτῶν εἰϲ ἓν καταϲτῇ βῆμα· τὸ δὲ πιτυλίζειν, ἐπειδὰν ἐπ' ἄκρων τῶν ποδῶν βεβηκὼϲ ἀνατείναϲ τὼ χεῖρε κινῇ τάχιϲτα, τὴν μὲν ὀπίϲω φέρων, τὴν δὲ πρόϲω. μάλιϲτα δὲ τοίχῳ προϲιϲτάμενοι γυμνάζονται τοῦτο τὸ γυμνάϲιον, ἵν', εἰ καί ποτε ϲφάλλοιντο, προϲαψάμενοι τοῦ τοίχου ῥᾳδίωϲ ὀρθῶνται· καὶ οὕτω δὴ γυμναζομένων λανθάνει τε τὰ ϲφάλματα καὶ ἀϲφαλέϲτερον γίνεται τὸ γυμνάϲιον. ὠκεῖαι δὲ κινήϲειϲ εἰϲίν, οὐ μὴν βίαιοί γε, καὶ ὅϲαι κατὰ παλαίϲτραν ἐπιτελοῦνται κυλινδουμένων ὀξέωϲ  μεθ' ἑτέρων τε καὶ καταμόναϲ. ἐγχωρεῖ δὲ καὶ ὀρθοὺϲ ἐνειλουμένουϲ τε ἅμα καὶ μεταβαλόνταϲ ἐν τάχει τὸν πέλαϲ ὀξὺ γυμνάϲαϲθαι γυμνάϲιον. ἐγχωρεῖ δὲ καὶ διὰ τῶν ϲκελῶν μόνων ὀρθὸν ἐφ' ἑνὸϲ χωρίου γυμνάϲαϲθαι γυμνάϲιον ὀξύ, πολλάκιϲ μὲν εἰϲ τοὐπίϲω μόνον ἐφαλλόμενον, ἔϲτιν ὅτε δὲ καὶ εἰϲ τούμπροϲθεν ἀναφέροντα τῶν ϲκελῶν ἑκάτερον ἐν μέρει. καὶ μὲν δὴ καὶ διὰ τῶν χειρῶν ἔϲτιν ὀξὺ γυμνάϲιον ὁμοιόρροπον γυμνάϲαϲθαι χωρὶϲ τοῦ κατέχειν ἁλτῆραϲ, ἐπιϲπεύδοντα τὰϲ κινήϲειϲ αὐτῶν εἰϲ πυκνότητά τε ἅμα καὶ τάχοϲ, εἴτε πὺξ ἐθέλοι τιϲ εἴτε καὶ χωρὶϲ πυγμῆϲ ἀναϲείειν ἁπλῶϲ. τοιοῦτον μὲν δή τι καὶ τὸ ταχὺ γυμνάϲιόν ἐϲτιν ἐν οἷϲ εἴπομεν εἴδεϲιν ἀφωριϲμένον. ἐπὶ δὲ τὸ ϲφοδρὸν ἰέναι καιρόϲ. ἔϲτι δ', ὡϲ εἴρηται, τοῦτο ϲύνθετον ἐξ εὐτόνου τε καὶ ταχέοϲ. ὅϲα γὰρ εὔτονα τῶν γυμναϲίων εἴρηται, τούτοιϲ ἅπαϲιν ὡϲ ϲφοδροῖϲ ἄν τιϲ χρῷτο, ταχείαϲ κινήϲειϲ προϲτιθείϲ. οὐχ ἥκιϲτα δὲ καὶ τὰ τοιάδε γυμνάϲια ϲφοδρά, ϲκάψαι καὶ διϲκεῦϲαι [καὶ κινῆϲαι] καὶ πηδῆϲαι ϲυνεχῶϲ ἄνευ τοῦ διαναπαύεϲθαι.
ἐναντιώτατον δὲ τῇ διαθέϲει [τό τ' ἐκ τῆϲ Ἱϲπανίαϲ καὶ] τὸ ἐκ τῆϲ Ἰβηρίαϲ, ὅπερ Ἱϲπανὸν ὀνομάζουϲι, τό τε καλούμενον ὀμφάκινον ἢ ὠμοτριβέϲ· ἑνὶ δὲ λόγῳ τὸ αὐϲτηρὸν ἅπαν οὐκ ἐπιτήδειον, ὡϲ ἔνεϲτί ϲοι γευομένῳ διαγινώϲκειν τὴν δύναμιν αὐτοῦ, κἂν μήπω πρότερον ᾖϲ πεπειραμένοϲ.
γνώριϲμα δ' οὐδὲν ἔχομεν ἐναργὲϲ οὐδὲ ϲαφὲϲ ὑπὲρ τῶν ἐν ταῖϲ φλεψὶ περιττωμάτων, ὅτι μὴ κατὰ τὰ οὖρα μόνον, ἀλλὰ ϲτοχάζεϲθαι χρὴ διὰ τῶνδε· πρῶτον μὲν ἐπιϲκοπουμένουϲ, ᾗτινι κέχρηται διαίτῃ τὸ κάμνον ϲῶμα· δεύτερον δ', εἰ καὶ φύϲει κακοχυμίαν ἦν ἔθοϲ ἀθροίζειν αὐτῷ· καὶ πρὸϲ τούτοιϲ, εἰ αἱ ϲυνήθειϲ ἐκκρίϲειϲ ἐπέχονται [αἱ φυϲικαί]· τέταρτον ἐπὶ τούτοιϲ, εἰ γυμναϲίοιϲ ἢ καθάρϲεϲιν ἢ ἐμέτοιϲ ἢ αἰωρήϲεϲιν ἢ χρήϲεϲιν αὐτοφυῶν ὑδάτων εἰθιϲμένοϲ ἐκκενοῦν τὰ περιττώματα νῦν ὠλιγώρηϲεν.
ἄμεινον γὰρ ἦν εἰπόντα τὴν ἐξ αὐτῶν ὠφέλειαν τοῖϲ γέρουϲι γινομένην ἐπὶ τὴν τῆϲ ὕληϲ ἐκλογὴν ἀποπέμψαι τὸν ἤδη μεμαθηκότα τάϲ τε κοινὰϲ δυνάμειϲ καθ' ἑκάτερον αὐτῶν καὶ τὰϲ ἐν μέρει διαφοράϲ, ἐπὶ μὲν τῶν οἴνων εἰπόντα [τὰϲ διαφορὰϲ] τοὺϲ θερμοτέρουϲ τε καὶ οὐρητικωτέρουϲ ἀμείνουϲ εἶναι τοῖϲ γέρουϲι, ἐπὶ δὲ τοῦ γάλακτοϲ, ὡϲ οὐδὲ πᾶϲι δοτέον, ἀλλὰ μόνοιϲ ὅϲοι γε πέττουϲιν αὐτὸ καλῶϲ καὶ ϲυμπτώματοϲ οὐδενὸϲ αἰϲθάνονται κατὰ τὸ δεξιὸν ὑποχόνδριον.
γεγυμναϲμένοϲ γάρ τιϲ τὸν λογιϲμὸν ἀκούϲαϲ τὸ τοῦ γέροντοϲ ϲῶμα κατὰ μὲν αὐτὰ τὰ μόρια ψυχρὸν εἶναι καὶ ξηρόν, ἐμπίπλαϲθαι δὲ ῥᾳδίωϲ ὀρρωδῶν τε καὶ φλεγματωδῶν περιττωμάτων [δι' ἀρρωϲτίαν], ἐξοχετεύειν μὲν ταῦτα πειράϲεται, τὰ ϲτερεὰ δ' αὐτὰ τοῦ ϲώματοϲ μόρια θερμαίνειν τε καὶ ὑγραίνειν.
ὁ μὲν οὖν ἐν ταῖϲ ϲμικροτάταιϲ [μὲν] ἡμέραιϲ [μεγίϲταιϲ δὲ νυξὶν] ἀφιϲτάμενοϲ τῆϲ ὑπηρεϲίαϲ ἡλίου δυομένου καὶ τρίψαϲθαι κατὰ ϲχολὴν καὶ λούϲαϲθαι δύναται  καὶ κοιμηθῆναι ϲυμμέτρωϲ, ὁ δ' ἐν ταῖϲ μεγίϲταιϲ οὐδ' ἓν τούτων οἷόϲ τ' ἐϲτὶ πρᾶξαι μετρίωϲ· οὐ μὴν οὐδ' ἔγνων τινὰ τοιαύτῃ δυϲτυχίᾳ βίου χρηϲάμενον.
