Ἡ μὲν δὴ τῶν παθῶν ἐν ἑκάϲτου ψυχῇ διάγνωϲίϲ τε καὶ θεραπεία κατὰ τὴν εἰρημένην ὁδὸν ἐν τῷ πρὸ τούτου γράμματι λέλεκται, περὶ δὲ τῶν ἁμαρτημάτων ἐφεξῆϲ ἂν εἴη ῥητέον.
ἄρχομαι οὖν καὶ νῦν ἀρχὴν ἀρίϲτην, ὡϲ ἅπαντεϲ ὁμολογοῦϲιν, εἰ καὶ μὴ διὰ τῶν ἔργων ἐπιδείκνυνται, τί ποτε λέγουϲιν “ἁμάρτημα λόγῳ διελθών, ὅπωϲ ἡμῖν ἀμφιβολία μηδεμία κατὰ τὸν ἑξῆϲ λόγον ὑπολείποιτο,  δεικνὺϲ ὥϲ γ' εἰώθαϲι χρῆϲθαι τῇ φωνῇ ταύτῃ πάντεϲ Ἕλληνεϲ ἐνίοτε μὲν ἰδίωϲ ἐπὶ τῶν κατὰ κρίϲιν οὐκ ὀρθὴν γιγνομένων, ὡϲ εἶναι τοῦ λογιϲτικοῦ μόνου τῆϲ ψυχῆϲ, ἐνίοτε δὲ κοινῶϲ, ὡϲ καὶ τῆϲ ἀλόγου δυνάμεωϲ ἅπτεϲθαι.
ὅτι μὲν οὖν ἥ τε ψευδὴϲ καὶ ἡ προπετήϲ ἐϲτι ϲυγκατάθεϲιϲ ἁμάρτημα, ϲυνωμολόγηται πᾶϲι, ὅτι δὲ καὶ ἡ ἀϲθενήϲ, οὐκέτι.
μεταξὺ γὰρ δοκεῖ τιϲιν ἄμεινον εἶναι τίθεϲθαι τὴν ἀϲθενῆ ϲυγκατάθεϲιν ἀρετῆϲ τε καὶ κακίαϲ.
ἀϲθενῆ δὲ λέγουϲι ϲυγκατάθεϲιν, ὅταν μηδέπω πεπεικότεϲ ὦμεν ἡμᾶϲ αὐτοὺϲ οὕτωϲ ἀληθῆ τήνδε τινὰ δόξαν ὑπάρχειν, ὡϲ τὸ πέντε δακτύλουϲ ἔχειν, εἰ τύχοι, καθ' ἑκατέραν χεῖρα καὶ τό· τὰ δὶϲ δύο τέτταρα εἶναι.
ἴϲωϲ μὲν γὰρ ἐπὶ πρεϲβύτου δι' ὅλου τοῦ βίου ϲχολάϲαντοϲ ἐν εὑρέϲει τῶν ἀληθῶν ἁμάρτημ' ἂν εἴη ϲυγκαταθέϲθαι τινὶ τῶν ἀπόδειξιν ἐπιϲτημονικὴν ἐχόντων ἀϲθενῶϲ.
ἐπιϲτήμη γοῦν ἐϲτι τοῦ γεωμετρικοῦ τοιαύτη περὶ τὰ δεδιδαγμένα διὰ τῶν <Εὐκλείδου> ϲτοιχείων, ὁποία τῶν πολλῶν ἐϲτι τοῦ τὰ δὶϲ δύο τέτταρα εἶναι.
τὴν δ' αὐτὴν ἐπιϲτήμην ἔχει καὶ περὶ τῶν ἐφεξῆϲ τούτοιϲ  διδαϲκομένων ϲφαιρικῶν θεωρημάτων, ὥϲπερ γε καὶ τῶν κατ' αὐτὰ ἀναλυομένων ἁπάντων, ἔτι τε τῶν κωνικῶν καὶ τῶν γνωμονικῶν.
ἐὰν οὖν ἀμφιβάληται βραχὺ καὶ μὴ βεβαίαν ἐν αὐτοῖϲ ἔχῃ ϲυγκατάθεϲιν, ἣν κατάληψιν ὀνομάζουϲί τινεϲ, ἁμάρτημα εἶναι τοῦτο ϲυγχωρήϲειεν ἄν τιϲ ὡϲ γεωμετρικοῦ δηλονότι τἀνθρώπου.
τοῦ μέντοι κατὰ τὸν βίον ἁμαρτάνοντοϲ ἐν τοῖϲ περὶ ἀγαθῶν τε καὶ κακῶν γνώϲεώϲ τε καὶ κτήϲεωϲ καὶ φυγῆϲ αἱ μοχθηραὶ δόξαι ϲυνίϲτανται καὶ ἡ ψευδὴϲ ϲυγκατάθεϲιϲ ἢ προπετὴϲ ἢ ἀϲθενήϲ.
ἐνταῦθα οὖν ἤδη κίνδυνοϲ ὡϲ μικρὸν [ἅμα] ἁμάρτημα μέγιϲτον βλάπτει, ἐὰν ψευδῶϲ ϲυγκαταθώμεθα τῇ περὶ τῶν ἀγαθῶν τε καὶ κακῶν δόξῃ.
κατὰ μὲν τοὺϲ <Ἀκαδημαϊκούϲ> τε καὶ <Πυρρωνείουϲ> οὐ ϲυγχωροῦνταϲ ὧν ζητοῦμεν ἀπόδειξιν ἐπιϲτημονικὴν ἔχειν ἡμᾶϲ, ἅπαϲα ϲυγκατάθεϲιϲ ἐξ ἀνάγκηϲ μέν ἐϲτι προπετήϲ, ἐνδέχεται δὲ αὐτὴν εἶναι καὶ ψευδῆ, καὶ τὰϲ τῶν ἀποφαινομένων φιλοϲόφων ὑπὲρ ἀγαθῶν τε καὶ κακῶν ἀλλήλαιϲ μαχομέναϲ δόξαϲ οὐκ ἐγχωρεῖν φαϲιν ἁπάϲαϲ ἀληθεῖϲ εἶναι, δύναϲθαί γε μὴν ἴϲωϲ εἶναι ψευδεῖϲ ἁπάϲαϲ, ὡϲ μήθ' ἡδονὴν τὸ ἀγαθὸν εἶναι μήτ' ἀοχληϲίαν μήτ' ἀρετὴν ἢ τὴν κατ' αὐτὴν ἐνέργειαν ἢ ὅλωϲ ὁτιοῦν ἄλλο τῶν εἰρημένων τοῖϲ φιλοϲόφοιϲ.
πρῶτον οὖν ἐπιϲκέψαϲθαι δεῖ τὸν ἀναμάρτητον εἶναι βουλόμενον, εἰ ἔϲτιν ἀπόδειξιϲ ἀδήλου πράγματοϲ, εἶθ' ὅταν εὕρῃ, ζητῆϲαι μὴ κατὰ τὸ πάρεργον αὐτὸν μόνον, ἀλλ' ἐν [τῷ] χρόνῳ ϲυχνῷ μετὰ τῶν ἀληθεϲτάτων ἀνδρῶν καὶ φύϲει ϲυνετῶν καὶ γεγυμναϲμένων ἐν θεωρίαιϲ λογικαῖϲ, ὁποία τίϲ ἐϲτιν ἡ ἀποδεικτικὴ μέθοδοϲ, εἶθ', ὅταν πειϲθῇ τιϲ αὐτὴν εὑρηκέναι, μετὰ τοῦτο χρόνῳ πολλῷ πάλιν ἀϲκηθῆναι, πρὶν ἐπὶ τὴν τῶν μεγίϲτων ἰέναι ζήτηϲιν, ἣ διὰ τοῦ ἀγαθοῦ, ὅπερ δὴ καὶ τέλοϲ ὀνομάζουϲι τοῦ βίου, κτηθέντοϲ εὐδαίμοναϲ ἡμᾶϲ ἢ μακαρίουϲ ἢ ὅπωϲ ἂν ἄλλωϲ ὀνομάζειν ἐθέλῃ τιϲ ἐργάζεται.
ρ' οὖν, ὦ πρὸϲ θεῶν, οἱ χωρὶϲ τοῦ πεῖϲαι πρότερον ἑαυτούϲ, ὅτι τὴν ἀποδεικτικὴν μέθοδον ἴϲαϲιν,  ἐπιχειροῦντεϲ εὑρέϲει μεγίϲτων πραγμάτων οὐ φανερῶϲ εἰϲι προπετεῖϲ ἐμοὶ μὲν καὶ πάνυ δοκοῦϲι· παραπλήϲιον γάρ τι ποιοῦϲι τοῖϲ πρὸ τοῦ πεῖϲαι ϲφᾶϲ αὐτοὺϲ ἱκανῶϲ ἐπὶ τῶν ἀριθμῶν γεγυμνάϲθαι τολμῶϲιν ἀποφαίνεϲθαί τι περὶ λογιϲτικῶν ἢ ἀριθμητικῶν θεωρημάτων.
ὥϲπερ οὖν τούτουϲ ἀναγκαῖόν ἐϲτι ϲφάλλεϲθαι πολλαχόθι, κατὰ τὸν αὐτὸν τρόπον, ὅϲοι πρὸ τοῦ γυμνάϲαϲθαι κατὰ τὴν ἀποδεικτικὴν μέθοδον ἐπιχειροῦϲιν ἀποδεικνύειν, ἀδύνατον αὐτοῖϲ μὴ ϲφαλῆναι.
ὅτι μὲν γὰρ ἔνιοι τῶν ψευδῶν λόγων πείθουϲί τιναϲ, εὔδηλον ἐκ τοῦ πλήθουϲ τῶν αἱρέϲεων, ὅτι δ' οὐκ ἂν ἔπειθον ὡϲ ἀληθεῖϲ, εἰ μή τιϲ ἦν αὐτοῖϲ ὁμοιότηϲ, οὐδὲ τοῦτ' ἄδηλον.
καὶ οὐ ϲμικράν γε χρὴ νομίζειν εἶναι τὴν ὁμοιότητα· ῥᾷϲτα γὰρ ἂν ἐφωράθη τοϲούτῳ χρόνῳ βαϲανιζομένη πρὸϲ ἀνδρῶν ἀξιολόγων τε καὶ πολλῶν.
ὅπερ οὖν <Ἱπποκράτηϲ> ἐπὶ τῶν κατὰ τὴν ἰατρικὴν πραγματείαν εἶπε, τοῦτο φαίνεται καὶ κατὰ φιλοϲοφίαν ὑπάρχειν.
<Ἱπποκράτηϲ> δ' εἶπε τὰϲ ὁμοιότηταϲ πλάναϲ καὶ ἀπορίαϲ  ἐργάζεϲθαι καὶ τοῖϲ ἀγαθοῖϲ ἰατροῖϲ.
ὥϲτ' οὐ μόνον τῶν ἐπιτυχόντων ἰατρῶν ἐν ταῖϲ ὁμοιότηϲι ϲφαλλομένων, ἀλλὰ καὶ τῶν ἀρίϲτων οὐκ ἀπεικόϲ ἐϲτι καὶ τοῖϲ ἀγαθοῖϲ φιλοϲόφοιϲ ἐν τοῖϲ κατὰ φιλοϲοφίαν ἀπορίαϲ τε καὶ πλάναϲ γίγνεϲθαι.
ὥϲπερ γὰρ τὰϲ ὁμοιότηταϲ τῶν διδύμων οἱ ϲυνήθειϲ μὲν ἑτοίμωϲ διαγιγνώϲκουϲιν, οἱ δ' ἀήθειϲ οὐ δύνανται, κατὰ τὸν αὐτὸν λόγον οὐδὲ τὰϲ ἐν τοῖϲ λόγοιϲ ὁμοιότηταϲ ὅϲοι μὴ πάνυ τρίβωνεϲ λόγων ὑπάρχουϲι μηδ' ἑκάϲτηϲ ἡμέραϲ, ὥϲπερ οἱ τῶν διδύμων ἀδελφοί, ὁμοδίαιτοί τε καὶ ἐθάδεϲ, ἱκανοὶ διαγιγνώϲκειν εἰϲίν.
ἓν μὲν δὴ πρῶτον τοῦθ' ἁμάρτημα καὶ μέγιϲτόν ἐϲτι τῶν προπετῶϲ ἀποφηναμένων τι περὶ τῶν κατὰ τὸν ἀνθρώπινον βίον ἀγαθῶν τε καὶ κακῶν ἐκ φιλαυτίαϲ ἢ ἀλαζονείαϲ ἢ δοξοϲοφίαϲ ἢ φιλοτιμίαϲ φυόμενον· ἐνίουϲ μὲν γὰρ ἀναπεπεικόταϲ ἑαυτοὺϲ ὁρῶμεν, ὡϲ ὀρθῶϲ δοξάζουϲιν, ἐνίουϲ δὲ τιμῆϲ ἕνεκεν ἢ πρὸϲ χρηματιϲμὸν τοὺϲ πέλαϲ μὲν ἀναπείθονταϲ, αὐτοὺϲ δ' ὑπόπτωϲ ἔχονταϲ ὑπὲρ ὧν λέγουϲιν.
ἁμαρτάνουϲι δ' ἑκάτεροι δῆλον ὅτι, γιγνώϲκοντεϲ μὲν οἱ δεύτεροι, καὶ εἴη ἂν αὐτῶν ἐμπαθὲϲ  τὸ κακόν, ἀγνοοῦντεϲ δ' οἱ πρότεροι, καὶ εἴη ἂν αὖ καὶ τούτων τὸ ϲφάλμα κατὰ τὸ καλούμενον ἰδίωϲ ἁμάρτημα.
καλῶϲ οὖν ποιήϲουϲιν οὗτοι τῶν <Αἰϲώπου> πηρῶν ἀναμνηϲθέντεϲ ἐπιτρέψαντεϲ κρῖναι τὰϲ ἑαυτῶν δόξαϲ ἑτέροιϲ, οὐ μὰ Δία τοιούτοιϲ, οἷοί περ αὐτοὶ τυγχάνουϲιν ὄντεϲ, οὐ μόνον ἀγύμναϲτοι μεθόδων ἀποδεικτικῶν, ἀλλὰ καὶ τῶν ἄλλων μαθημάτων, ἐν οἷϲ ἡ ψυχὴ θήγεται, γεωμετρίαϲ, ἀριθμητικῆϲ, λογιϲτικῆϲ, ἀρχιτεκτονίαϲ, ἀϲτρονομίαϲ, ἔνιοι δ' αὐτῶν οὐδὲ ῥήτοροϲ οὐδὲ  γραμματικοῦ διδαϲκαλίαϲ τυχόντεϲ, ἀλλ' οὕτωϲ ἀγύμναϲτοι περὶ λόγουϲ ὄντεϲ, ὡϲ μὴ παρακολουθεῖν οἷϲ ἀκούουϲιν ὑφ' ἡμῶν λεγομένοιϲ.
ἅπερ ἐγὼ κατανοήϲαϲ, ὅταν εἴπω τινὰ λόγον, ἀξιῶ παρ' αὐτῶν ἀκοῦϲαι τὰ ῥηθέντα· φαίνονται γὰρ ὄντωϲ, καθάπερ οἱ ὄνοι τῆϲ λύραϲ, οὕτωϲ καὶ αὐτοὶ μηδ' ὅλωϲ οἷϲ εἶπον ἠκολουθηκότεϲ· ἀλλ' ὅμωϲ καὶ αὐτοὶ θράϲουϲ ἢ τόλμηϲ εἰϲ τοϲοῦτον ἥκουϲιν, ὡϲ μηδὲ καταγελώμενοι πρὸϲ τῶν [πρὸϲ] τὰ γράμματα μεμαθηκότων ἐπὶ  τῷ μὴ δύναϲθαι διελθεῖν ἃ ἤκουϲαν αἰδεῖϲθαι, νομίζειν δὲ τὴν μὲν ἀλήθειαν ἑαυτοῖϲ ἐγνῶϲθαι, τοὺϲ δὲ πεπαιδευμένουϲ μάτην ἀπολωλεκέναι τὸν χρόνον.
ἀλλ' οὐ τούτουϲ ἐλπίζων ὠφελήϲειν ἐπὶ τόνδε τὸν λόγον ἧκον· οὐδὲ γάρ, εἰ βουληθεῖεν, οἵ γε πλείουϲ αὐτῶν ὠφεληθῆναι [ἄν] τι δυνήϲονται, μηδὲ τὴν ἡλικίαν ἐπιτήδειον ἔτι πρὸϲ παίδευϲιν ἔχοντεϲ.
ὅϲτιϲ δὲ φύϲει ϲυνετόϲ ἐϲτι καὶ μέχρι τούτου γοῦν ἐγυμνάϲατο κατὰ τὴν πρώτην παιδείαν, ὡϲ, ἅπερ ἂν ἀκούϲῃ, μάλιϲτα μὲν ἀπὸ ϲτόματοϲ αὐτίκα δύναϲθαι λέγειν, εἰ δὲ μή, γράψαι γε δύναϲθαι, βοήθειαν ἕξει τόνδε τὸν λόγον, ἤν γ' ὄντωϲ ἀληθείαϲ ὀρεχθῇ.
τοῦτο γὰρ ἐπ' ἐκείνῳ ϲύμπαν ἐϲτί, καὶ χρὴ πεφυκέναι μὲν πρῶτον πρὸϲ ἀλήθειαν, εἶτα δεῖ καὶ παιδείαν τεθράφθαι χρηϲτήν.
τῷ δὲ μήτε φύντι πρὸϲ ἀλήθειαν ἐν ἐπιτηδεύμαϲί τε μοχθηροῖϲ καὶ ἀϲελγέϲι τραφέντι παντάπαϲιν ἀδύνατόν ἐϲτιν ὀρεχθῆναί ποτ' ἀληθείαϲ ἢ ἐξ αὑτοῦ λαβόντι τὴν τοιαύτην ὁρμὴν ἢ ὑπ' ἄλλου προτραπέντι.
οὔκουν οὐδ' ἐγώ ποτ'  ἐπηγγειλάμην ὠφελήϲειν τὸν τοιοῦτον, ἀλλ', ὡϲ ἔφην, ὃϲ ἂν ἀληθείαϲ ᾖ φίλοϲ, ἐκείνῳ τὴν ὁδὸν ἐπιδεῖξαι, καθ' ὅϲον οἷόϲ τ' εἰμί, πειράϲομαι, ζητήϲαϲ μὲν αὐτὴν ἐν ὅλῳ τῷ βίῳ, πεπεικὼϲ δ' ἐμαυτὸν ἣν ἐρῶ νῦν εἶναι μόνην.
Ἀξιῶ γάρ, ἔφην, ἐκμαθόνταϲ ὅϲα περὶ τῆϲ ἀποδεικτικῆϲ μεθόδου γέγραπται τοῖϲ πρὸ ἡμῶν ἐπ' ἄλλων πραγμάτων πρότερον αὐτῆϲ λαβεῖν πεῖραν, εἰ ὄντωϲ εὑρίϲκει τι τῶν ζητουμένων, εἶναι δὲ τῶν τοιούτων πραγμάτων τὴν φύϲιν ἱκανὴν μαρτυρῆϲαι τοῖϲ εὑροῦϲιν αὐτά, καθάπερ ἐπὶ τῷ τὴν δοθεῖϲαν εὐθεῖαν εἰϲ τὰ ἐπιταχθέντα μέρη διελεῖν.
ἴϲωϲ δ' οὐ νοοῦϲιν οἱ παντάπαϲιν ἀμαθεῖϲ ὅ τι ποτὲ λέγεται.
ἐγὼ δὲ καθάπερ ὄνοιϲ αὐτοῖϲ ἐπιχειρήϲω ϲαφέϲτερον εἰπεῖν.
εὐθεῖαν μὲν δοθεῖϲαν ὁ λόγοϲ λέγει τὴν προτεθεῖϲαν ἐπί τινοϲ ἀκριβῶϲ ὁμαλοῦ ἐπιπέδου, τὰ δ' ἐπιταχθέντα μέρη τὰ κατὰ τὴν βουλὴν τοῦ προβαλόντοϲ, εἴτ' εἰϲ πέντε διελεῖν ἴϲα τὴν προτεθεῖϲαν εὐθεῖαν εἴτ' εἰϲ ἑπτὰ κελεύϲειεν εἴτ' εἰϲ εἴκοϲιν ἢ ἑκατόν.
ἐὰν γὰρ εὑρὼν μέθοδον ἰδίαν ἢ παρ' ἑτέρου  διδαχθείϲῃ χρώμενοϲ εἰϲ ὅϲαπερ ἂν ἐθέλῃϲ μέρη τὴν προτεθεῖϲαν εὐθεῖαν διορίϲῃϲ, αὐτὸ μαρτυρήϲει ϲοι τὸ πρᾶγμα, φανεῖταί τε ἅπαντα τὰ μέρη τῆϲ οὕτω διαιρεθείϲηϲ ἀκριβῶϲ ἴϲα, φανεῖται δὲ καὶ τὰ λοιπὰ τοιαῦτα πάντα προβλήματα βεβαίωϲ εὑρημένα δι' αὐτῶν τῶν ἐναργῶϲ φαινομένων, οἷον ὅταν περιγράψαι τῷ δοθέντι τετραγώνῳ κύκλον ἐπιταχθῶμεν, κατὰ ταὐτὰ δὲ καὶ τῷ δοθέντι κύκλῳ περιγράψαι τετράγωνον ἢ ἐγγράψαι καὶ πάλιν περὶ τὸ δοθὲν πεντάγωνον ἰϲόπλευρόν τε καὶ ἰϲογώνιον κύκλον περιγράψαι· ἐὰν γάρ τιϲ ἕκαϲτον τῶν τοιούτων δι' ἧϲ ἔμαθεν μεθόδου περιγράψαι παραχρῆμα δυνηθῇ, πρὸϲ αὐτοῦ τοῦ πράγματοϲ μαρτυρήϲεται τὸ ζητούμενον εὑρηκώϲ.
οὐ μὴν εἰ γέγονεν ἢ ἀγέννητοϲ ὁ κόϲμοϲ ἐϲτί, δύναται τὸ πρᾶγμα αὐτὸ μαρτυρῆϲαι, καθάπερ οὐδὲ εἰ πεπεραϲμένον ἢ ἄπειρον τὸ πᾶν ἢ πόϲοϲ ὁ τῶν κυμάτων ἀριθμόϲ· οὐδὲν γὰρ τῶν τοιούτων ζητημάτων ὑπ' αὐτοῦ τοῦ δοκοῦντοϲ εὑρίϲκεϲθαι πράγματοϲ ἐπικρίνεται, καθάπερ, ἐὰν ἐπιταχθῇϲ τῷ κύκλῳ δωδεκάγωνον ἰϲόπλευρόν τε καὶ ἰϲογώνιον περιγράψαι  ἢ ἐγγράψαι, εὐθέωϲ τοῦτο ποιήϲει· καὶ γὰρ ἐγγραφόμενόν τε καὶ περιγραφόμενον ἐναργῶϲ ὁρᾶται, ὥϲπερ γε καὶ ὁ κύκλοϲ ἐγγραφόμενόϲ τε καὶ περιγραφόμενοϲ τῷ τοιούτῳ πολυγώνῳ.
ὅταν οὖν εὕρωμεν ἀποδεικτικὴν μέθοδον, ἣ ἐπὶ τὸ ζητούμενον ἡμᾶϲ ἄγει μαρτυρεῖταί τε πρὸϲ αὐτοῦ τοῦ πράγματοϲ ἐναργῶϲ, βαϲάνουϲ οὐ ϲμικρὰϲ ἐκ τοῦδε τῆϲ κατ' αὐτὴν ἀληθείαϲ ἕξομεν, ὥϲτε τολμῆϲαί ποτε χρήϲαϲθαι κἀπὶ τῶν μὴ δυναμένων αὐτῇ μαρτυρεῖν ἐναργῶϲ.
οὔκουν ἀξιῶ τινα περὶ τῶν μεγίϲτων πραγμάτων εὐθέωϲ ἀποκινδυνεύειν, εἰ δὲ δὴ μέγιϲτά ἐϲτι τὰ πρὸϲ εὐδαιμονίαν ἄγοντα, προγεγυμνάϲθαι πρότερον ἐν ὕλαιϲ πραγμάτων ἐλεγχούϲαιϲ μὲν τὸν ψευδῶϲ οἰόμενον εὑρηκέναι [δὲ] τὰ ζητούμενα, μαρτυρούϲαιϲ δὲ τοῖϲ ἀληθῶϲ εὑρηκόϲιν.
τοιαύτη δὲ μέθοδοϲ ἡ κατὰ γεωμετρίαν ἐϲτὶν ἀριθμητικήν τε καὶ λογιϲτικὴν ἀϲτρονομίαν τε καὶ ἀρχιτεκτονίαν· ἑνὶ γὰρ ὀνόματι τῷ τῆϲ ἀρχιτεκτονίαϲ ὑπογράφω καταγραφὰϲ ὡρολογίων καὶ κλεψυδρῶν ὑδροϲκοπίων τε καὶ μηχανημάτων ἁπάντων, ἐν οἷϲ  ἐϲτι καὶ τὰ πνευματικὰ προϲαγορευόμενα.
μαρτυρεῖ γοῦν ἅπαντα ταῦτα τοῖϲ εὑρίϲκουϲιν αὐτά, καθάπερ κἀν τῇ ἀϲτρονομίᾳ· καὶ γὰρ ταῦτα πρὸϲ αὐτῶν τῶν ἐναργῶϲ φαινομένων ἐπικρίνεται βαϲανίζεταί τε καὶ μαρτυρεῖται, εἴ γε δὴ τῶν ἐναργῶϲ φαινομένων ἐϲτὶν ἔκλειψιϲ ἡλίου καὶ ϲελήνηϲ ὅϲα τε κατὰ τοὺϲ ἀπλανεῖϲ καὶ πλανήταϲ ἀϲτέραϲ ὁρᾶται.
οἶδα δὲ ὅτι δάκνονται τὴν ψυχὴν ἅπαντεϲ ἐπὶ τοῖϲ λόγοιϲ τούτοιϲ, ὅϲοι προβεβηκότεϲ ἤδη κατὰ τὴν ἡλικίαν οὐκέτι καιρὸν ἔχουϲι χρόνῳ πολλῷ βαϲανίϲαι τὴν ἀποδεικτικὴν μέθοδον ἐπὶ πραγμάτων ἐναργῶϲ αὐτῇ μαρτυρῆϲαι δυναμένων.
ἤτοι γάρ, ὡϲ ἔφην, διὰ φιλαυτίαν ἢ διὰ δοξοϲοφίαν ἢ φιλοτιμίαν ἢ φιλοδοξίαν ἢ ἀλαζονείαν ἢ χρηματιϲμὸν ἔνιοι μὲν αὑτούϲ, ἔνιοι δ' ἄλλουϲ ἀναπείθουϲιν ἐπίϲταϲθαί τι βέβαιον.
οὐδὲν οὖν ἐϲτι θαυμαϲτόν, ἐν ταῖϲ ἰδίαιϲ ἕκαϲτον διατριβαῖϲ τοὺϲ φοιτητὰϲ ἀναπείθειν, ἐνίουϲ μὲν ὀνώδειϲ ὄνταϲ φύϲει, τινὰϲ δὲ δριμεῖϲ μέν, ἀλλ' ἀγυμνάϲτουϲ ἐν τοῖϲ πρώτοιϲ  μαθήμαϲιν· ϲυμφέρει γάρ, οἶμαι, διδαϲκάλοιϲ ἀλαζόϲι τοιούτουϲ ἔχειν μαθητάϲ, ὡϲ ὅ γε ϲυνετὸϲ φύϲει καὶ προγεγυμναϲμένοϲ ἐν τοῖϲ μαθήμαϲιν εὐθέωϲ αὐτῶν καταφρονεῖ, καθάπερ κἀγὼ πολλῶν διδαϲκάλων ἔτι μειράκιον ὢν ὑπερεφρόνηϲα, τολμώντων μὲν ἀποφαίνεϲθαί τινα μαχόμενα τοῖϲ ἐπιϲτημονικῶϲ ἀποδεδειγμένοιϲ ἐν γεωμετρίᾳ, γιγνωϲκόντων δ' αὐτῶν οὐδ' εἴδωλον ἀποδείξεωϲ.
ἐὰν οὖν ἐξέλῃϲ τοῦ μέλλοντοϲ ἀλήθειαν ζητήϲειν ἀλαζονείαν φιλαυτίαν φιλοτιμίαν φιλοδοξίαν δοξοϲοφίαν φιλοχρηματίαν, ἐφ' ἣν εἶπον ὁδόν, ἀφίξεται πάντωϲ τ' ἐν αὐτῇ [τε] προγυμναϲάμενοϲ, οὐ μηϲίν, ἀλλ' ἔτεϲί ποθ' ὕϲτερον ζητήϲει τὰ πρὸϲ εὐδαιμονίαν τε καὶ κακοδαιμονίαν ἄγειν δυνάμενα δόγματα.
τὸν δ' ὑπό τινων παθῶν, οἵων εἶπον, οἰϲτρούμενον πρὸϲ μὲν τὴν οὕτωϲ μακρὰν ὁδὸν ὀκνῶ προτρέπειν, ἐκείνουϲ δὲ μιϲῶ ὡϲ ἐπίβουλόν τι καὶ διάβολον καταϲκευάζονταϲ εἰϲ ἡμᾶϲ.
τούτοιϲ γὰρ εἰώθαϲι προκαταλαμβάνειν τοὺϲ ἑαυτῶν μαθητάϲ, ὡϲ μηδ' ὑπομεῖναί ποτε [τὸ]  παραϲχεῖν τὰ ὦτα τοιούτοιϲ λόγοιϲ, ὁποίουϲ ἐγὼ μέχρι δεῦρο προὐχειριϲάμην.
ἑτοιμότατον δ' ἐϲτὶν πείθεϲθαι μειρακίοιϲ ἀπαιδεύτοιϲ διδαϲκάλῳ τῷ ἐροῦντι ϲεμνῷ προϲώπῳ ῥᾴϲτην ὁδὸν ἐπὶ ϲοφίαν τὴν ὑφηγημένην παρὰ πᾶϲι τοῖϲ <Κυνικοῖϲ> ὀνομαζομένοιϲ· καὶ γὰρ καὶ οὗτοι ϲύντομον ἐπ' ἀρετὴν ὁδὸν εἶναί φαϲι τὸ ϲφέτερον ἐπιτήδευμα.
τινὲϲ δ' αὐτῶν ἐλέγχοντεϲ οὐκ ἐπ' ἀρετήν, ἀλλὰ δι' ἀρετῆϲ ἐπ' εὐδαιμονίαν ὁδὸν εἶναι φάϲκουϲι τὴν Κυνικὴν φιλοϲοφίαν.
ἀλλ' <ἕτεροί> γ' ἀληθέϲτερον αὐτῶν ἀποφαινόμενοι ϲύντομον ἐπ' ἀλαζονείαν ὁδὸν εἶναί φαϲι διὰ τὴν ἀμαθῆ τῶν τοιούτων ἀνθρώπων τόλμαν.
ὥϲπερ οὖν οἱ <Κυνικοὶ> πάντεϲ, οὕϲ γε δὴ τεθέαμαι κατὰ τὸν ἐμαυτοῦ βίον, οὕτω καὶ τῶν φιλοϲοφεῖν ἐπαγγελλομένων ἔνιοι φεύγειν ὁμολογοῦϲι τὴν ἐν τῇ λογικῇ θεωρίᾳ γυμναϲίαν.
εἶθ' ὅταν ἡμῶν ἀπαλλαχθῶϲιν, οὐκ ἀξιοῦϲι διαλέγεϲθαι τοῖϲ ἐπιτυγχάνουϲιν ἀνθρώποιϲ, αἰπόλοιϲ καὶ βουκόλοιϲ καὶ ϲκαπανεῦϲι καὶ θεριϲταῖϲ, ὅτι μὴ παρακολουθοῦϲιν, ὥϲ φαϲι, τοῖϲ λεγομένοιϲ ἀγύμναϲτοι περὶ  λόγουϲ ὄντεϲ, ὥϲπερ ἂν αὐτοὶ γεγυμναϲμένοι ποτὲ κατὰ τὰ πρῶτα μαθήματα καὶ οὐκ ἐξαίφνηϲ περὶ τέλουϲ βίου καὶ εὐδαιμονίαϲ τε καὶ κακοδαιμονίαϲ ἀκούϲαντεϲ τοῦ διδαϲκάλου λόγουϲ τινὰϲ ἀποδεικτικούϲ, ὡϲ ἐκεῖνοϲ ἐνόμιζε, πειϲθέντεϲ δὲ δι' ἀγυμναϲίαν αὐτοῖϲ.
εἰ γάρ, ὡϲ ἔφην, αἱ ὁμοιότητεϲ τῶν ψευδῶν λόγων πρὸϲ τοὺϲ ἀληθεῖϲ αἰτίαι τῶν ψευδῶν δογμάτων εἰϲί, τὰϲ δ' ὁμοιότηταϲ οἱ μάλιϲτα τετριμμένοι καθ' ἑκάϲτην ὕλην πραγμάτων ἀκριβῶϲ διαγιγνώϲκουϲιν, ἀναγκαῖόν ἐϲτι τὸν ἐξαίφνηϲ προϲελθόντα κρίϲει λόγων ἀδυνατεῖν διαγνῶναί τε καὶ διακρῖναι τοὺϲ ψευδεῖϲ ἀπὸ τῶν ἀληθῶν.
ἐναργὲϲ δὲ τούτου τεκμήριόν ἐϲτι τὰ καλούμενα ϲοφίϲματα, λόγοι τινὲϲ ὄντα ψευδεῖϲ μέν, εἰϲ ὁμοιότητα δὲ τῶν ἀληθῶν πεπανουργημένοι.
τὸ μὲν οὖν ψεῦδοϲ αὐτῶν πρόδηλον φαίνεται διὰ τοῦ ϲυμπεράϲματοϲ οὐκ ὄντοϲ ἀληθοῦϲ.
ἐπεὶ δὲ οἱ ψευδεῖϲ λόγοι πάντωϲ ἤτοι τῶν λημμάτων ἔχουϲί τι ψευδὲϲ ἢ τὸ ϲυμπέραϲμα κακῶϲ ἐπιφερόμενον, οὐ φαίνεται δὲ προχείρωϲ ταῦτα κατὰ τὰ  ϲοφίϲματα, διὰ τοῦτο δύϲοπτα τοῖϲ ἀγυμνάϲτοιϲ περὶ λόγουϲ.
ὅπου τοίνυν ὁμολογουμένου τοῦ ψευδῆ τὸν λόγον εἶναι διὰ τὸ φαίνεϲθαι πᾶϲιν ἐναργῶϲ τὸ ϲυμπέραϲμα αὐτοῦ ψευδὲϲ ὅμωϲ ἡ λύϲιϲ ἀπορεῖται τοῖϲ ἀγυμνάϲτοιϲ, ἀϲφαλὲϲ ἂν αὐτοῖϲ εἴη πάνταϲ ὑποπτεύειν λόγουϲ, ϲυγκατατίθεϲθαι δὲ μηδενὶ πρότερον, ἄχριπερ ἂν ἀκριβῶϲ ἑαυτοὺϲ πείϲωϲιν ἱκανοὶ γιγνώϲκειν εἶναι τὰϲ ὁμοιότηταϲ τῶν ψευδῶν λόγων πρὸϲ τοὺϲ ἀληθεῖϲ.
πείϲουϲι δὲ προβάλλειν ϲοφίϲματα ἐπιτρέποντεϲ τοῖϲ βουλομένοιϲ τῇ πείρᾳ γνῶναι τὴν διάνοιαν αὐτῶν.
ἆρ' οὖν ἄλλο τι ϲυμβουλεύουϲιν, οἳ γυμνάζειν ἀξιοῦϲιν ἐν τῇ τῶν ϲοφιϲμάτων λύϲει τοὺϲ μαθητάϲ οὐδαμῶϲ οὐδὲν ἄλλο.
τῆϲ γὰρ λύϲεωϲ οὔϲηϲ, ὡϲ ἔφην, ἐν τῷ φράϲαι τὴν πρὸϲ τὸν ἀληθῆ λόγον ὁμοιότητα τοῦ ψευδοῦϲ, ἀναγκαῖόν ἐϲτι προμεμαθηκέναι περὶ τῆϲ τῶν ἀληθῶν λόγων φύϲεωϲ.
ὁ γὰρ ἐν ἐκείνοιϲ γυμναϲάμενοϲ ὡϲ ἀκριβῶϲ θ' ἅμα καὶ ταχέωϲ γιγνώϲκειν αὐτῶν τὸ εἶδοϲ οὐ χαλεπῶϲ ἂν ἔτι διαγιγνώϲκοι τοὺϲ ψευδεῖϲ.
ἐγὼ δὲ τοῦτ' ἔδειξα μειράκια προγεγυμναϲμένα  ἐν μαθήμαϲι διδάξαϲ γνωρίζειν ἀληθεῖϲ λόγουϲ ἀξιώϲαϲ τε προβάλλειν αὐτοῖϲ ϲοφίϲματα τοὺϲ βουλομένουϲ τῶν παρόντων.
αὐτίκα γὰρ ἐγνώριϲε τὴν ἀτοπίαν αὐτῶν ἤτοι κατὰ τὸ ϲχῆμα γεγενημένην οὐκ ὂν ϲυλλογιϲτικὸν ἢ κατά τι τῶν λημμάτων ψευδὲϲ ὄν, ὥϲτε κἀκ τούτου φανῆναι ϲαφῶϲ τοῖϲ δοξοϲόφοιϲ τούτοιϲ πρεϲβύταιϲ, ὅϲοι ϲοφίϲματα λύειν ἀδυνατοῦϲιν, ὅτι διὰ τὴν ἄγνοιαν τῶν ἀληθῶν λόγων τοῦτο πεπόνθαϲιν.
εἶτ' οὐκ ἐϲχάτηϲ καταγνώϲεωϲ ἄξιοί εἰϲι διὰ προπετῆ ϲυγκατάθεϲιν ἐν κακοδαίμονι βίῳ γενόμενοι ἡ γὰρ περὶ τέλουϲ δόξα ψευδὴϲ ὡμολόγηται πᾶϲι πρὸϲ κακοδαιμονίαν ἄγειν.
οὕτω δ' ἀγύμναϲτοί τινέϲ εἰϲι περὶ διαγνώϲεωϲ ἀληθῶν τε καὶ ψευδῶν λόγων, ὡϲ ἐνίοτε πιϲτούμενοί τινοϲ [ἀγνοεῖν] ἀλήθειαν δόξηϲ ἀγνοοῦϲι μέν, ὅτι λόγον ἐνδεχόμενον εἰρήκαϲιν ὡϲ φαινομένων ἐναργῶϲ ὧν δοξάζουϲι, κελεύουϲι δ' ἡμᾶϲ ἕπεϲθαί τε καὶ πείθεϲθαι χωρὶϲ ἀποδείξεωϲ, πολλάκιϲ δὲ μόνηϲ ἐνδείξεωϲ δεομένου τοῦ λόγου δι' ἀποδείξεωϲ ἐπιχειροῦϲιν αὐτὸν πιϲτοῦϲθαι.
τινὲϲ δ'  οὐδ' ὅπῃ διαφέρει τὸ τῆϲ ἐνδείξεωϲ δεόμενον καὶ τὸ πρώτωϲ τε καὶ ἐξ αὑτοῦ πιϲτὸν μαθόντεϲ ὅμωϲ ἐπιχειροῦϲιν ἀποφαίνεϲθαι περὶ πραγμάτων ἀκριβοῦϲ ἐπιϲκέψεωϲ μὴ γινομένηϲ.
καὶ ταῦτα πεπόνθαϲι πολλοὶ τῶν ἤδη γεγηρακότων ἐν φιλοϲοφίᾳ.
τί οὖν, ὦ πρὸϲ θεῶν ἡ τῶν τοιούτων ἀμάθειά τε καὶ δοξοϲοφία δοκεῖ ϲοι δύναϲθαι θεραπευθῆναι ῥᾳδίωϲ ἢ ὅϲτιϲ μὲν ἐϲκίρρωται ἐτῶν ἤδη τριῶν ἢ τεττάρων, ἄλυτον ἔχει τὸν ϲκίρρον, ἡ δὲ τῶν τοιούτων γερόντων ψυχὴ τὸν τῆϲ ἀμαθείαϲ τε καὶ δοξοϲοφίαϲ ϲκίρρον ἐτῶν τριάκοντα καὶ τετταράκοντα ἔχουϲα δύναται λυθῆναι θέϲ, εἰ βούλει, καὶ δύναϲθαι, καὶ ϲκέψαι, πότερον ἡμερῶν ἢ μηνῶν ἢ ἐτῶν ἡ τοῦ τοιούτου ϲκίρρου θεραπεία δεῖται.
μὴ τοίνυν θαύμαζε, διὰ τί πολλοῖϲ τῶν φιλοϲοφεῖν ἐπαγγελλομένων οὐδ' ὅλωϲ ἀξιῶ διαλέγεϲθαι· οὐ χείρουϲ γὰρ αὐτῶν οἶδα πάνταϲ ἰδιώταϲ τούϲ γε καὶ ϲυνετοὺϲ φύϲει καὶ πεπαιδευμένουϲ τὴν παρ' Ἕλληϲιν ἐξ ἀρχῆϲ εὐδοκιμοῦϲαν παιδείαν.
οὗτοι μὲν γὰρ.
καὶ γνωρίζουϲι ῥᾳδίωϲ, οἷά τίϲ τ', ἐναργῶϲ  ἀκολουθεῖ, τῶν δ' ὡϲ ἐριζόντων ἢ προϲποιουμένων [μὲν] μὴ γνωρίζειν ὅϲα τοῖϲ δόγμαϲιν αὐτῶν ἐναντιοῦται πολλάκιϲ ἐπειράθην· περὶ γοῦν τῶν ἑπομένων ἑκάϲτῳ τέλει βίων μυριάκιϲ ἤδη λόγων ἡμῖν γεγονότων πρὸϲ πολλοὺϲ τῶν φιλοϲόφων οἱ μὲν ἄλλοι πάντεϲ ὅϲοι διὰ τὸ πεπαιδεῦϲθαι τὴν πρώτην παιδείαν ὀξεῖϲ εἰϲι τὴν διάνοιαν αὐτοί τε τοὺϲ ἀκολούθουϲ ἑκάϲτῳ τέλει βίουϲ ἔλεγον ἡμῶν τὸν λόγον γνωρίζοντεϲ καὶ.
· οἱ δ', ὡϲ εἴρηται, γεγηρακότεϲ ἐν δοξοϲοφίᾳ μόνοι τἀναντία λέγοντεϲ, εἶτα καταγελώμενοι πρὸϲ ἁπάντων τῶν παρόντων εἰϲ λοιδορίαϲ αὐτῶν ἐτρέποντο.
ἀλλὰ τὰ μὲν ἐζητημένα πολλάκιϲ ἡμῖν ἅμα πολλοῖϲ ἀνδράϲι Περὶ τῶν ἀκολούθων ἑκάϲτῳ τέλει βίων ἐν ἑτέροιϲ ὑπομνήμαϲιν ἔχειϲ· καὶ δῆλον ὅτι πολλὰ παραδείγματα τῶν ἁμαρτημάτων ὧν ἁμαρτάνουϲιν ἐν αὐτοῖϲ γέγραπται.
πάντα γὰρ ὅϲα καθ' ὅλον τὸν βίον ἐναντίωϲ ἀλλήλοιϲ πράττουϲίν [ὅϲα] τε καὶ λέγουϲιν οἱ ἀπὸ τῶν διαφόρων αἱρέϲεων ἀναγόμενοι, κατὰ κρίϲιν ψευδῆ  γίγνεται καὶ πρόδηλόν γ' ἐϲτίν, ὡϲ κακῶϲ τε γίγνεται πάντα καὶ ἁμαρτήματά ἐϲτι τὰ κατὰ πᾶϲαν αἵρεϲιν πλημμελήματα τῆϲ ἀληθοῦϲ εὑρηκυίαϲ οὐ μόνον τὸ τέλοϲ, ἀλλὰ καὶ τὸν ἀκόλουθον αὐτῷ βίον.
ἔνθα καὶ ϲαφῶϲ ὅπῃ διαφέρει πάθοϲ ἁμαρτήματοϲ, ἔνεϲτί ϲοι μαθεῖν.
ὁ μὲν γὰρ εὐεργετεῖν, εἰ οὕτωϲ ἔτυχε, τοὺϲ ἀνθρώπουϲ δόγμα θέμενοϲ, ὡϲ ἀληθέϲ τι τέλοϲ ὂν εὐεργετῆϲαί τιναϲ, ἐκλείπων τὴν βοήθειαν ἢ δι' ὕπνον ἢ ἀργίαν ἢ φιληδονίαν ἤ τι τοιοῦτον κατὰ πάθοϲ ἐϲφάλη.
κεκρικὼϲ δέ τιϲ ἑαυτῷ μόνῳ τὰϲ ἡδονὰϲ ἢ τὴν ἀοχληϲίαν ἐκπορίζειν, ἀποϲχόμενοϲ δὲ διὰ τοῦτο πολίταιϲ ἢ οἰκείοιϲ ἀδικουμένοιϲ βοηθῆϲαι διὰ μοχθηρὰν δόξαν, οὐ διὰ πάθοϲ ἥμαρτεν.
Ἀρχὴ μὲν οὖν ἐϲτι παμπόλλων ἁμαρτημάτων ἡ περὶ τέλουϲ ὑπόληψιϲ ψευδήϲ· φύεται γὰρ ὥϲπερ ἐκ ῥίζηϲ τινὸϲ ταύτηϲ τὰ κατὰ μέροϲ ἁμαρτήματα.
δύναται δέ τιϲ ἐν τῇ περὶ τέλουϲ δόξῃ μὴ ϲφαλεὶϲ ἔν τινι τῶν κατὰ μέροϲ ϲφαλῆναι, μὴ  ϲυνεὶϲ τῆϲ ἀκολουθίαϲ.
ἐπὶ πλέον δέ ϲοι, καθάπερ ἔφην ἄρτι, τὰϲ ἀκολούθουϲ πράξειϲ ἑκάϲτῳ τέλει δι' ἑτέρων ὑπομνημάτων ἤθροιϲα.
νυνὶ δὲ τὰ κεφάλαια μόνα τῶν ἁμαρτημάτων εἴπω, ἃ καὶ βέλτιον εἶναι νομίζω πάλιν ἀναλαβεῖν ἕνεκα τοῦ ϲύνοψίν τινα τῶν προκειμένων εὐμνημόνευτον γενέϲθαι.
ἐπειδὴ γὰρ ἐν τῇ περὶ τέλουϲ ϲκέψει τὸ κῦρόϲ ἐϲτι τῆϲ ἀνθρωπίνηϲ εὐδαιμονίαϲ, εἰκότωϲ ἐπὶ τὴν ζήτηϲιν αὐτοῦ πάντεϲ ἧκον οἱ τιμήϲαντεϲ ἑαυτούϲ· [προπετέωϲ] ἀπεφήναντο δὲ προπετῶϲ ἤτοι πάντεϲ ἢ χωρὶϲ ἑνόϲ, ὃϲ οὐδ' αὐτόϲ ἐϲτι φανερὸϲ ἄνευ τοῦ κρῖναι τὰϲ ἀποδείξειϲ, εἴτ' ὄντωϲ εἰϲὶν ἀποδείξειϲ εἴτ' ἐκείνοιϲ φαίνονται· τὸν οὖν ἐπιτηροῦντα καὶ παραφυλάττοντα τὰϲ ἰδίαϲ ἁμαρτίαϲ αὐτὸ τοῦτο χρὴ πρῶτον ἐννοῆϲαι, τὸ δίκαιον εἶναι πάντωϲ, ἐπιμελῶϲ τε καὶ ἀκριβῶϲ ἀκούϲαντα τῶν οἰομένων ἀποδεδειχέναι τὰ ζητούμενα, μετὰ ταῦτα κρίνειν αὐτὰ πειρᾶϲθαι, πάλιν κἀνταῦθα παρ' αὐτῶν ἀκούϲαντα, τίνα τίθενται κριτήρια τῆϲ ἐν λόγοιϲ ἀληθείαϲ,  εἶτα καὶ πάλιν αὐτὰ ταῦτα ποῖα εἶναι χρὴ βουλευϲάμενον αὐτὸν ἐπιϲκεψάμενόν τε, μή τι πάλιν ἕτερον εἰϲάγουϲι κριτήριον ἄλλου κριτηρίου δεόμενον, εἶτ' ἐπ' ἐκείνῳ πάλιν ἄλλου, καὶ τὴν εἰϲ ἄπειρον ἔκπτωϲιν ὑποπτεύϲαντα μετὰ πολλῆϲ ἀϲφαλείαϲ ἐν χρόνῳ πολλῷ ϲὺν τοῖϲ ἀληθεϲτάτοιϲ αὐτῷ φανεῖϲιν ἀνδράϲιν οὕτωϲ ἐπιϲκέψαϲθαι, τί πρῶτον ἁπάντων ἐϲτὶ κριτήριον, ὃ δῆλον †  καί τινα λαβὴν ἄκριτον χρὴ καταλαβόντα μεμνῆϲθαι πᾶϲιν ἀνθρώποιϲ.
ὁμολογούμενον δ' ἦν αὐτὸ καὶ χωρὶϲ κρίϲεωϲ ἱκανὸν ἐνδείκνυϲθαι τὴν αὐτὴν δύναμιν ἐπὶ [τοῦτο] πάϲηϲ ἀποδείξεωϲ οὕτωϲ τε τὸ λοιπὸν ἐπ' αὐτὸ βλέποντα πάντ' ἀνάγειν τὰ κατὰ μέροϲ, ὅπερ ἀνάλυϲιν ἐκάλεϲαν ἔνιοι τῶν φιλοϲόφων, ὡϲ ἄνοδόν τινα διὰ τῶν μεταξὺ γιγνομένην ἐπὶ τὸ πρῶτον κριτήριον.
ἅτε δ' ὄντοϲ τούτου ἱκανῶϲ χαλεποῦ πράγματοϲ, ὡϲ ἔργῳ πολλάκιϲ ἔμαθεϲ ἐπὶ τῶν δοξοϲόφων ἀϲχημονούντων τε καὶ καταγελωμένων διὰ τὸ μηδὲ τὰ τυχόντα τῶν ζητουμένων δύναϲθαι πρὸϲ τὸ πρῶτον ἀνάγειν κριτήριον, ἑαυτῷ χρὴ  παρακολουθεῖν τὸν ἐπιϲτημονικὸν γενέϲθαι βουλόμενον, ἐπὶ πολλῶν τῶν κατὰ μέροϲ, ὡϲ ἔμπροϲθεν ἔφην, γυμναζόμενον, ἃ μαρτυρῆϲαι δύναται τοῖϲ εὑρίϲκουϲιν αὐτά· τοιαῦτα δ' ἐϲτὶ τὰ κατὰ τὴν ἀριθμητικήν τε καὶ γραμμικὴν θεωρίαν, αἷϲ οἷον ἐπιβάϲεϲιν ἀϲτρονομία καὶ ἀρχιτεκτονία χρῆται.
Φέρε γὰρ , πόλεωϲ κτιζομένηϲ προκείϲθω τοῖϲ οἰκήϲουϲιν αὐτὴν ἐπίϲταϲθαι βούλεϲθαι, μὴ ϲτοχαϲτικῶϲ ἀλλ' ἀκριβῶϲ, ἐφ' ἑκάϲτηϲ ἡμέραϲ, ὁπόϲον τε παρελήλυθεν ἤδη τοῦ χρόνου τοῦ κατ' αὐτήν, ὁπόϲον θ' ὑπόλοιπόν ἐϲτιν ἄχρι δύϲεωϲ ἡλίου.
τοῦτο τὸ πρόβλημα κατὰ τὴν ἀναλυτικὴν μέθοδον ἐπὶ τὸ πρῶτον ἀναχθῆναι χρὴ κριτήριον, εἰ μέλλοι τιϲ εὑρήϲειν αὐτὸ καθ' ὃν ἐμάθομεν τρόπον ἐν τῇ γνωμονικῇ πραγματείᾳ, πάλιν θ' ἑξῆϲ ἐκείνου τὴν αὐτὴν ὁδὸν ὑπεναντίωϲ ἰόντοϲ ϲυντεθῆναι, καθότι καὶ τοῦτ' ἐμάθομεν ἐπὶ τῆϲ αὐτῆϲ πραγματείαϲ.
εὑρεθείϲηϲ δ' οὕτω  καθόλου τε καὶ κοινῆϲ ὁδοῦ καὶ γνόντων ἡμῶν, ὅτι διὰ γραμμῶν τοιάνδε τὴν μέτρηϲιν τῶν μερῶν τοῦ χρόνου τῆϲ ἡμέραϲ ἀναγκαῖόν ἐϲτι ποιεῖϲθαι, μεταβῆναι προϲήκει ἐπὶ τὰ μέλλοντα ϲώματα δέξαϲθαι τὴν τῶν γραμμῶν καταγραφὴν καὶ τὸν γνώμονα καὶ πρῶτον μὲν ζητῆϲαι, τίνα ϲχήματα ϲωμάτων ἐπιτήδεια πρὸϲ τὴν εὑρημένην καταγραφήν ἐϲτιν, εἶτα καθ' ἕκαϲτον αὐτῶν ἐξ ἀναλύϲεώϲ τε καὶ ϲυνθέϲεωϲ εὑρεῖν, ὁποία ἂν αὕτη γίγνοιτο, κἀπειδὰν ἡ λογικὴ μέθοδοϲ ἐναργῆ τὴν πίϲτιν ἡμῖν ἐνδείξηται τῆϲ τῶν προκειμένων εὑρέϲεωϲ, ἑξῆϲ ἐπὶ τὸ πράττειν ἔργῳ τὰ δι' αὐτῆϲ εὑρεθέντα παραγενομένουϲ ἐπιϲκέψαϲθαι πάλιν, ὅπωϲ ἂν ἐπιφάνειαν ὁμαλὴν ἐργαϲώμεθα τοῦ μέλλοντοϲ καταγράφεϲθαι ϲώματοϲ, εὑρόνταϲ δὲ τοῦτ' ἐξ ἀναλύϲεώϲ τε καὶ ϲυνθέϲεωϲ, εἶτα καταϲκευάϲαντάϲ τι τοιοῦτον ϲῶμα, διὰ τίνων ὀργάνων αὐτὸ δεῖ καταγράψαι, ζητῆϲαι καὶ πάλιν ἐξ ἀναλύϲεώϲ τε καὶ ϲυνθέϲεωϲ εὑρεθέντων αὐτῶν πειρᾶϲθαι καταϲκευάϲαι τοιαῦτα τὸ εἶδοϲ, οἷάπερ ἡ μέθοδοϲ ἐδίδαξεν, εἶτα ποιήϲανταϲ ἐφεξῆϲ καταγραφὴν ἐπὶ πολλῶν ϲχημάτων καὶ δοῦναι τοῖϲ  ἀνθρώποιϲ ἔργῳ πειραθῆναι, εἰ γεγονὸϲ ἤδη τὸ προβληθέν.
καὶ γὰρ τοῦθ' ὁ λόγοϲ εὑρίϲκει κριτήριον ἐϲόμενον τῆϲ τῶν καταγεγραμμένων ὡρολογίων ἀληθείαϲ.
ὃ δὲ λέγω, τοιοῦτόν ἐϲτιν.
ἀγγεῖον τρήϲαϲ ἐξ ἧϲ ἂν ὕληϲ ἐθέλῃϲ γεγονόϲ, ἐπίθεϲ ὕδατι καθαρῷ τὴν πρώτην ἀκτῖνα τοῦ ἡλίου θεαϲάμενοϲ· εἶθ' ὅταν ϲοι τὸ καταγεγραμμένον ὡρολόγιον ἀγγείλῃ τὴν πρώτην ὥραν ἠνύϲθαι, ϲημηνάμενοϲ ὅϲον ἐπληρώθη τοῦ ἀγγείου μέροϲ ὑπὸ τοῦ ὕδατοϲ, εἶτ' ἐκκενώϲαϲ εὐθέωϲ αὐτὸ πάλιν ἐπίθεϲ ἐπὶ ταὐτὸν ὕδωρ.
ὅταν δὲ τὴν δευτέραν ὥραν ἀγγείλῃ τὸ ἡλιακὸν ὡρολόγιον, ἐπίϲκεψαι τὸ ἀγγεῖον· εἶθ' ὅταν εὕρῃϲ ἐν αὐτῷ  τὸ ὕδωρ ἐπὶ τὸ αὐτὸ μέροϲ ἀφιγμένον, ὡϲ κατὰ τὴν πρώτην ὥραν ἐϲημαίνου, ταχέωϲ ἐκχέαϲ αὖθιϲ ἐπίθεϲ κατ' αὐτοῦ τοῦ ὕδατοϲ καὶ ἐπιϲκέπτου πάλιν, εἰ μέχρι τῆϲ τρίτηϲ ὥραϲ ἐνδείκνυϲι τὸ ὡρολόγιον ἐπὶ τὴν αὐτὴν χώραν ἀφικνεῖϲθαι τοῦ ἀγγείου τὸ ὕδωρ, ἐφ' ἣν κατὰ τὴν πρώτην καὶ κατὰ τὴν δευτέραν.
ὅταν οὖν εὕρῃϲ οὕτωϲ γεγονόϲ, ἐκχέαϲ αὖθιϲ ἐπίθεϲ ἄχρι τῆϲ τετάρτηϲ ὥραϲ, ἰδών τε πάλιν ἐπὶ τὸ αὐτὸ μέροϲ τοῦ ἀγγείου τὸ ὕδωρ ἀναβεβηκὸϲ ἐκχέαϲ αὐτὸ παραχρῆμα πάλιν ἐπιθεὶϲ ὁμοίωϲ ἐξέταζε κατὰ τὴν πέμπτην ὥραν.
ὅταν καὶ κατὰ ταύτην εὕρῃϲ ἐπὶ τὴν αὐτὴν χώραν ἀφιγμένον τὸ ὕδωρ, εἶτα καὶ κατὰ τὴν ἕκτην τε καὶ κατὰ τὰϲ ἐφεξῆϲ ἄχρι τῆϲ δωδεκάτηϲ, εἰ μὴ παντελῶϲ ἀγνὼϲ εἶ, πειϲθήϲῃ καλῶϲ καταγεγράφθαι τὸ ὡρολόγιον, εἴ γε τὸ προκείμενον ἐπεδείξατο.
προκείμενον δ' ἦν εἰϲ δώδεκα μοίραϲ ἴϲαϲ νεμηθῆναι τὸν χρόνον τῆϲ ὅληϲ ἡμέραϲ.
ἀλλὰ τοῦτον μὲν τὸν ἀριθμὸν ὡϲ χρηϲιμώτατον προείλοντο· καὶ γὰρ ἥμιϲυ ἔχει καὶ τρίμοιρον καὶ τέταρτον ἕκτον τε καὶ δωδέκατον, ἅπερ οὐδεὶϲ ἄλλοϲ ἔχει πρὸ αὐτοῦ καθάπερ οὐδὲ μετ' αὐτὸν ἄχρι τοῦ εἰκοϲτοῦ τετάρτου.
τοῦτον μὲν ὡϲ μακρὸν παρῃτήϲαντο, ϲύμμετρον δ' εἶναι κρίναντεϲ τὸν δωδέκατον εἰϲ τοϲαῦτα μέρη τὸν χρόνον τῆϲ ὅληϲ ἡμέραϲ ἔτεμον· ὅτι δὲ χρήϲιμόϲ ἐϲτιν ἡ τοιαύτη τομή, τῇ πείρᾳ βαϲανίϲαντεϲ αὐτῇ γ' ἄλλοι τε πολλοὶ καὶ Ῥωμαῖοι χρῶνται τὴν οὐϲίαν ἅπαϲαν, ὅταν διατίθωνται, διαιροῦντεϲ [δ'] εἰϲ δώδεκα μέρη καὶ τῶν ἐν τῷ βίῳ ϲταθμῶν τε καὶ μέτρων εἰϲ δώδεκα μοίραϲ τέμνοντεϲ τὰ πλεῖϲτα.
ϲὺ δ' εἰ κελεύειϲ, καταγράψομαί ϲοι κατὰ τὴν μέθοδον ὡρολόγιον, εἴτ' εἰϲ δώδεκα τὴν ὅλην ἡμέραν διαιρεῖν ἐθελήϲειϲ, εἴτ' εἰϲ ἄλλον τινὰ τῶν ἐφεξῆϲ ἀριθμῶν.
εὑρήϲειϲ γὰρ ἐπ' ἐκείνου πάλιν ὃ προὔβαλον γεγονὸϲ ἔκ τε τοῦ ϲυμφωνεῖν τὴν διὰ τῶν τετρημένων ἀγγείων ἐκμέτρηϲιν κἀκ τοῦ πάντ' ἀλλήλοιϲ ὁμολογεῖν τὰ καταγεγραμμένα, πρόϲ τ' ἐκ τοῦ τὰϲ τελευταίαϲ ἐν αὐτοῖϲ γραμμὰϲ ὁρίζειν τὰ πέρατα τῆϲ ἡμέραϲ.
οὕτω δὲ καὶ κλεψύδραϲ καταγραφὴν ὁ λόγοϲ εὗρεν ἀναλυτικῇ μεθόδῳ ζητήϲαϲ, ἧϲ πάλιν ἡ βάϲανοϲ  ἐναργήϲ ἐϲτι καὶ τοῖϲ ἰδιώταιϲ.
ἡ γὰρ ἀνωτάτω γραμμὴ ἡ δωδεκάτην ὥραν ϲημαίνουϲ' ἡμέραϲ μέγιϲτον μὲν ὕψοϲ ἔχει, καθ' ὃ μέροϲ ἡ κλεψύδρα τὴν μεγίϲτην ἡμέραν ἐκμετρεῖ, βραχύτατον δὲ καθ' ὃ τὴν ἐλαχίϲτην, ἐν τῷ μέϲῳ δ' ἀμφοῖν ἐϲτιν ἡ τὰϲ ἰϲημερινὰϲ μετροῦϲ' ἡμέραϲ· τὸ δὲ μεταξὺ τῶν [ἰϲημερινῶν] τμημάτων ἐπὶ τοῦ χείλουϲ τοῦ τῆϲ κλεψύδραϲ δηλοῖ ϲοι τὰϲ μετὰ τὰϲ εἰρημέναϲ τέτταραϲ ἡμέραϲ.
ἀφ' ὧν τμημάτων ὁρμηθεὶϲ τὸ μὲν ἐφεξῆϲ τῷ ϲημαίνοντι τὴν μεγίϲτην εὑρήϲειϲ δηλοῦν, ἄχρι τίνοϲ μέρουϲ τῆϲ ὑψηλῆϲ γραμμῆϲ ἐπὶ τῇ κλεψύδρᾳ τὸ ὕδωρ ἀναβήϲεται τῇ ἐφεξῆϲ ἡμέρᾳ τῆϲ δωδεκάτηϲ ὥραϲ ϲυμπληρουμένηϲ.
τὸ δὲ μετ' ἐκεῖνα πάλιν τρίτον ἀπὸ τῆϲ [δωδεκάτηϲ] τροπῆϲ τὴν τρίτην ἡμέραν ϲοι δηλώϲει, τὸ δ' ἐφεξῆϲ τὴν τετάρτην.
ἐπεξιών τε κατὰ τὸν αὐτὸν τρόπον πάϲαϲ τοῦ ἐνιαυτοῦ τὰϲ ἡμέραϲ εὑρήϲειϲ μετροῦϲαν τὴν μίαν ἐκείνην ἐν τῇ κλεψύδρᾳ γραμμήν, ἣν ὑψηλοτάτην ἔφην εἶναι.
καὶ μέντοι καὶ τὰϲ ἄλλαϲ γραμμάϲ, ὅϲαι τῆϲ ὑψηλοτάτηϲ εἰϲὶν ταπεινότεραι, τὰϲ ἄλλαϲ ὥραϲ ἐκμετρούϲαϲ εὑρήϲειϲ, τὴν πρώτην μὲν ἀπὸ τῆϲ δωδεκάτηϲ ἐν ἁπάϲαιϲ τοῦ ἐνιαυτοῦ ταῖϲ ἡμέραιϲ τὴν ἑνδεκάτην ὥραν ϲημαίνουϲαν ἐν διαφέρουϲιν αὐτῆϲ μέρεϲιν, ὡϲ ἐπὶ τῆϲ ὑψηλοτάτηϲ προείρηται, τὴν δ' ἐφεξῆϲ ἐκείνηϲ [τε] τὴν δεκάτην ὥραν δηλοῦϲαν ὡϲαύτωϲ κατὰ διαφέροντα μέρη καὶ τὴν ἐφεξῆϲ γε πάλιν τὴν ἐνάτην καὶ τὰϲ λοιπὰϲ τὴν ὀγδόην τε καὶ τὰϲ ἄλλαϲ ἄχρι τῆϲ κατωτάτηϲ γραμμῆϲ, ἣ τὴν ὥραν πρώτην εὑρίϲκει, καθάπερ ἐπὶ τῶν ἡλιακῶν ὡρολογίων φαίνεται· ϲυμπεπληρωμένου δὲ τοῦ κατὰ τὴν κλεψύδραν ὕδατοϲ ὥϲπερ γε ἡ πρώτη καὶ αἱ λοιπαὶ μέχρι τῆϲ δωδεκάτηϲ ἀλλήλαιϲ μὲν ἴϲαι καθ' ἑκάϲτην ἡμέραν ἡντινοῦν φαίνονται, ταῖϲ δὲ ἄλλαιϲ ἄνιϲοι ταῖϲ προγεγενημέναιϲ τε καὶ μελλούϲαιϲ.
εἶτα τὴν τοιαύτην μέθοδον εὑρίϲκειν οὐκ ἐπεθύμηϲαϲ, ὦ οὗτοϲ, τί ποτ' ἐϲτίν οὐκ ᾔϲθου τῆϲ ἐν αὑτῷ δοξοϲοφίαϲ, ἀμαθὴϲ ὅϲτιϲ ὢν τούτων τῶν προβλημάτων οὐδὲν ἂν εὕροιϲ ἐνιαυτῷ, βέλτιον δὲ εἰπεῖν, ὅλῳ τῷ βίῳ οὐδὲ γὰρ εὗρεν αὐτὰ βίοϲ ἀνδρὸϲ ἑνόϲ, ἀλλὰ κατὰ ϲμικρὸν προῆλθεν ἡ γραμμικὴ θεωρία πρῶτον μὲν τῶν ϲτοιχειωδῶν ἐν αὐτῇ θεωρημάτων ζητηθέντων αὐτῇ, ὁπότε δ' εὑρέθη ταῦτα, προϲθέντων [αὐτῶν] αὐτοῖϲ τῶν  ἐφεξῆϲ γενομένων ἀνδρῶν τὴν θαυμαϲιωτάτην θεωρίαν, ἣν ἀναλυτικὴν ἔφην ὀνομάζεϲθαι, καὶ γυμναϲάντων ἑαυτούϲ τε καὶ τοὺϲ βουληθένταϲ ἐπὶ πλεῖϲτον ἐν αὐτῇ· καίτοι μηδὲν ἔχουϲι δεῖξαι χειρούργημα τοιοῦτον, οἷα μέχρι δεῦρο διῆλθον ἐπί τε τῶν ἡλιακῶν ὡρολογίων καὶ τῶν κλεψυδρῶν.
ἀλλ' οὐκ ἦϲαν οὔτε προπετεῖϲ οὔτ' ἀλαζόνεϲ οἱ τὰ τοιαῦτα ζητήϲαντεϲ ὁμοίωϲ τοῖϲ ἐπαγγελλομένοιϲ ϲοφίαν ἢ ζητεῖν ἢ εὑρηκέναι, τιμήϲαντεϲ δ' ἑαυτοὺϲ τὴν ἀληθεϲτάτην τιμὴν ὠρέχθηϲαν, ἣν εἶχον ἐν τῇ ψυχῇ δύναμιν ἀρίϲτην, ταύτην ἀϲκῆϲαί τε καὶ εἰϲ τέλοϲ ἀγαγεῖν.
εὔδηλον, ὅτι τὴν λογικὴν λέγω, ἧϲ γυμναζομένηϲ τε καὶ τὴν οἰκείαν εὐεξίαν λαμβανούϲηϲ εὐφραίνονται μειζόνωϲ ἢ οἱ ταῖϲ διὰ τοῦ ϲώματοϲ ἡδοναῖϲ δουλεύοντεϲ.
οὐδὲ γάρ τοι διαφέρομεν ἄλλῃ τινὶ δυνάμει τράγων καὶ ϲκυλάκων ὑῶν τε καὶ προβάτων καὶ ὄνων, οὐδ' ἄλλη τιϲ θεωρία μειζόνωϲ εὐφραίνει τὴν ψυχὴν ἀνδρὸϲ εὐφυοῦϲ τῆϲ ἀναλυτικῆϲ, ὅταν γέ τιϲ  ἐν αὐτῇ προέλθῃ.
κατ' ἀρχὰϲ μὲν γὰρ ἐπίπονόϲ ἐϲτιν, ὥϲπερ καὶ αἱ ἄλλαι ϲχεδὸν ἅπαϲαι.
καίτοι κἂν εἰ μηδεμίαν εὐφροϲύνην εἶχε, δι' αὐτό γε τὸ μέλλειν αὐτῇ χρῆϲθαι πρὸϲ τὰ μέγιϲτα καλῶϲ ἂν εἶχεν ἀϲκηθῆναι κατ' αὐτὴν ἐξαίρετον ἔχουϲαν, ὡϲ ἔφην, τὸ μαρτυρεῖϲθαι πρὸϲ αὐτῶν τῶν εὑρημένων [εὐφρανθέν], ὅπερ οὐκ ἔϲτιν ἐν τοῖϲ κατὰ φιλοϲοφίαν εὑριϲκομένοιϲ.
καὶ διὰ τοῦτο τοῖϲ προπετῶϲ ἐν αὐτῇ φλυαροῦϲιν ἔξεϲτιν ἀναιϲχυντεῖν· οὐ γάρ, ὥϲπερ ὁ κακῶϲ καταγράψαϲ ὡρολόγιον ἢ κλεψύδραν ὑπ' αὐτοῦ τοῦ πράγματοϲ ἐλέγχεται προφανῶϲ, οὕτω καὶ τοῖϲ ἐν φιλοϲοφίᾳ θεωρήμαϲιν ἐναργήϲ ἐϲτιν ὁ ἔλεγχοϲ, ἀλλ' ἔξεϲτι λέγειν, ὥϲπερ ἂν ἐθέλῃ τιϲ, ὅταν γε ἅπαξ ἀναιϲχύντωϲ ἄνευ μεθόδου λογικῆϲ ὑπ' αὐτῶν τῶν πραγμάτων διδάϲκεϲθαι διατείνωνται.
ἀλλ' εἰ μὲν ἐκείνοιϲ μόνοιϲ διελέχθη τὰ πράγματα λαβόντα φωνήν, εὐλόγωϲ ἀλαζονεύονται, ϲιγώντων δ' αὐτῶν ἀεὶ καὶ μήθ' ἡμῖν μήτ' ἐκείνοιϲ διαλεγομένων εὔδηλον ὅτι μόνοϲ ὁ ἐν ἡμῖν λόγοϲ εὑρήϲει τὴν τῶν πραγμάτων φύϲιν.
ἐπιδειξάϲθω τοίνυν πρότερον εὑρίϲκειν αὐτὴν  δυνάμενοϲ ἐν πράγμαϲιν ἐναργῶϲ αὐτῷ μαρτυροῦϲιν, εἰπάτω τε μέθοδον ἡμῖν, ᾗ πᾶν ἀναλυτικῆϲ ὑποπίπτει πρόβλημα, καὶ δειξάτω προκρίναϲ τὰϲ ὁμοιότηταϲ τῶν ἀληθῶν τε καὶ ψευδῶν λόγων, οὗ δυνατὸν φωρᾶϲαι τὴν κακίαν, ἢ οὐκ ἂν ἔτι πιϲτὸϲ ἐπὶ τῶν ἀδήλων εἴη.
ταῦτα πάντεϲ ἄνθρωποι καλῶϲ φαϲι λέγεϲθαι πλὴν τῶν δοξοϲόφων τε καὶ προπετῶν, οἷϲ ἡ ἐπὶ τὴν ἀλήθειαν ὁδὸϲ οὐ μακρά τίϲ ἐϲτιν οὐδ' ἀνάντηϲ, ὁποίαν <Ἡϲίοδοϲ> ἐπὶ τὴν ἀρετὴν εἶναί φηϲιν, ἀλλὰ ϲύντομοϲ καὶ βραχεῖα, μᾶλλον δ' οὐδ' ὅλωϲ ἐϲτίν.
εἰ γὰρ αὐτὰ τὰ πράγματα διδάϲκει τὴν ἑαυτῶν φύϲιν ἅπανταϲ ἀνθρώπουϲ, οὐ χρὴ κατατρίβεϲθαι γυμναζομένουϲ ἐν ταῖϲ λογικαῖϲ μεθόδοιϲ.
ἆρ' οὖν, ὦ δοξοϲοφώτατοι, κἂν τοῦτό γε ϲυγχωρήϲαιτ' εἶναι πρόδηλον ἡμῖν τοῖϲ ἄλλοιϲ, ὁπόϲοι μήπω τὴν ὑμετέραν ϲοφίαν ἐϲμὲν ϲοφοί, τὸ πάνταϲ ἀνθρώπουϲ ἐγνωκέναι δεῖν ἁπάντων πραγμάτων τὴν ἀλήθειαν, εἴπερ ἡ φύϲιϲ αὐτῶν ἱκανὴ διδάϲκειν ἐϲτὶν ἑαυτήν ἀναδύονται πάλιν, ὅταν οὕτωϲ ἐρωτηθῶϲι,  καί φαϲιν οὐ πάνταϲ ὑπὸ τῶν πραγμάτων διδάϲκεϲθαι.
τίνεϲ οὖν εἰϲιν οἱ διδαϲκόμενοι πάλιν ἐρωτώντων ἡμῶν ἑαυτοὺϲ μόνουϲ φαϲίν· τί γὰρ ἔχουϲιν εἰπεῖν ἄλλο φυλάττειν γε τὴν ἐξ ἀρχῆϲ ἀλαζονείαν προῃρημένοι ἀλλ' οὐχ ἡμεῖϲ γε πιϲτεύομεν αὐτοῖϲ ἀποφαινομένοιϲ, ὃ βούλονται.
διὰ τί γάρ, ὦ πρὸϲ θεῶν, μόνοιϲ αὐτοῖϲ τὰ πράγματα τὴν αὑτῶν φύϲιν ἐπιδείκνυται πότερον ὅτι μόνοι μηδὲν τῶν πρώτων μαθημάτων μεμαθήκαϲιν ἀλλὰ ψεῦδοϲ τοῦτο· καὶ γὰρ ἄλλοι πολλοὶ τούτων οὐδὲν ἔμαθον.
ἀλλ' ὅτι τὴν λογικὴν ψυχῆϲ δύναμιν ἤϲκηϲαν ἐν μαθήμαϲιν ἔργῳ μαρτυρεῖν δυναμένοιϲ αὐτοῖϲ καὶ μὴν οὐδέποθ' ἥψαντο τοιαύτηϲ θεωρίαϲ.
ἴϲωϲ δὲ φήϲουϲι μόνοι τε γενέϲθαι ϲυνετοὶ καὶ βλέπειν ἐπιβλητικῶϲ τὰ πράγματα, καθάπερ Λυγκεὺϲ τὰ κατὰ γῆϲ.
τί ποτ' οὖν, εἰ οὕτωϲ αὐτῶν ἐϲτιν ὀξυδερκὴϲ ἡ ψυχή, καταγελαϲτότατοι πάντων εἰϲὶν ἐν τοῖϲ τοιούτοιϲ προβλήμαϲιν, ὧν ἡ εὕρεϲιϲ αὐτὴ μαρτυρεῖ τοῖϲ εὑρίϲκουϲιν ἀληθῶϲ αὐτά τούτων γὰρ ἂν οὐδὲν οὐδέποτ' αὐτῶν οὐδεὶϲ εὑρεῖν ἠδυνήθη, ὅπου γε καὶ τῶν εὑρηκότων λεγόντων καὶ διδαϲκόντων οἱ μὲν ἄλλοι μανθάνουϲιν, ἐκεῖνοι δὲ μόνοι δι' ἀγυμναϲτίαν καὶ βραδυτῆτα ψυχῆϲ μὴ μανθάνουϲιν.
εἰ δὲ παρακολουθοῦϲιν [ἐμέ] , ἀλλ' εἰπεῖν γε τὸ εἰρημένον οὐ δύνανται.
τίϲ οὖν μείζων τυφλότηϲ εἰϲ τὴν τῶν ἰδίων ἁμαρτημάτων γνῶϲίν ἐϲτι τῆϲ τοιαύτηϲ τῶν τοιούτων, ὅταν ἄνθρωποι τῶν ἐπιτυγχανόντων ἑαυτοὺϲ ὁρῶντεϲ ἀφυεϲτέρουϲ εἴϲ τε τὸ νοῆϲαι καὶ μνημονεῦϲαι καὶ τὰ δι' ἀριθμητικῆϲ τε καὶ γεωμετρίαϲ ἀρχιτεκτονίαϲ τε καὶ ἀϲτρονομίαϲ εὑριϲκόμενα, τὰ τῆϲ φιλοϲοφίαϲ εὑρηκέναι νομίζωϲιν οὕτω ῥᾳδίωϲ, ὡϲ ἀποφαίνεϲθαι τολμᾶν αὐτὰ δεικνύναι τὰ πράγματα χωρὶϲ ἀποδείξεωϲ καὶ μεθόδου λογικῆϲ ὅτι δ' ἑκόντεϲ ἑαυτοὺϲ κολακεύουϲιν, οὐκ ἀλήθειαν ζητοῦϲιν, ἔνεϲτί ϲοι γνῶναι κἀκ τοῦ κατὰ γνώμην ἕκαϲτον αὐτῶν ἀνατείνεϲθαι παρὰ τοῖϲ φοιτηταῖϲ ἅπαντάϲ τε διαβάλλειν τοὺϲ ἄλλουϲ ὡϲ ἐϲφαλμένουϲ.
ἐγὼ δ' εἰ ϲυνάγοιμ' αὐτοὺϲ εἰϲ ταὐτόν, οὐχ ὑπομένουϲιν,  ἀλλὰ τὴν αἰδῶ τινοϲ καταπροτείνονται καὶ φάϲκουϲι μὴ δύναϲθαι φθέγξαϲθαι παρόντων ἀνθρώπων πλειόνων· καίτοι τινὲϲ αὐτῶν ἀκροατὰϲ ἔχουϲιν ἑκάϲτηϲ ἡμέραϲ ὁ μὲν εἴκοϲιν, ὁ δὲ τριάκοντα καί ποτε καὶ πλείοναϲ, οὐκ αἰϲχυνόμενοι λέγειν ἐπ' αὐτοῖϲ.
ἀλλ' ὅταν ἐγὼ μὲν τρεῖϲ ἢ τέτταραϲ ἀξιώϲω παρεῖναι τῷ ϲυλλόγῳ <Πλατωνικοὺϲ> καὶ τρεῖϲ ἢ τέτταραϲ <Ἐπικουρείουϲ> ἴϲουϲ τε τὸν ἀριθμὸν ἄλλουϲ <Ϲτωϊκούϲ> τε καὶ <Περιπατητικοὺϲ> ἢ τρεῖϲ πρὸϲ τούτοιϲ ἢ τέτταραϲ <Ἀκαδημαϊκοὺϲ> ἢ <Ϲκεπτικούϲ>, ὡϲ γίνεϲθαι πάνταϲ ἐκ φιλοϲοφίαϲ ἀνθρώπουϲ εἴκοϲιν ἄλλουϲ τε πρὸϲ αὐτοῖϲ τοϲούτουϲ τῶν γεγυμναϲμένων μὲν ἐν μαθήμαϲι τὴν λογικὴν δύναμιν, ἀγνοούντων δὲ τοὺϲ κατὰ φιλοϲοφίαν λόγουϲ, οὐδεὶϲ αὐτῶν ὑπομένει τηνικαῦτα τὸ τοιοῦτον ϲυνέδριον.
εἰ δέ γέ ποτ' ἀναγκαϲθέντεϲ ὑπὸ τῶν ἐλευθέρων μὲν αἱρέϲεωϲ, γεγυμναϲμένων δὲ ἐν λόγοιϲ ὑπομείνειαν ἀπαντῆϲαι τοιούτοιϲ ϲυνεδρίοιϲ, φιλονεικούντων μὲν αὐτῶν ἐπὶ τούτοιϲ, ἑλιττόντων δὲ τοὺϲ αὐτοὺϲ λόγουϲ πολλάκιϲ μὲν ἧκεν ἐν τούτοιϲ καὶ γεωμετρικόϲ,  ἧκον δὲ καὶ τῶν ἰατρῶν ἔνιοι καὶ ἄλλοι τινὲϲ τῶν φιλολόγων ἀνδρῶν καὶ πεπαιδευμένων ἐν τοῖϲ μαθήμαϲιν οὔτε δὴ τέχνην ἐργαζομένων δι' εὐπορίαν κτημάτων οὔτε δουλευόντων αἱρέϲει τινὶ τῶν κατὰ φιλοϲοφίαν.
ὥϲπερ εἴωθα, καὶ τότε κρῖναι τοὺϲ λόγουϲ ἠξίωϲα, καί τιϲ ἐξ αὐτῶν ἔφη κάλλιϲτ' ἂν κριθῆναι τὴν ἀμφιϲβήτηϲιν, εἰ πορευθέντεϲ εἰϲ ὃ λέγουϲιν οὗτοι περιέχειν τὸν κόϲμον κενὸν εἰδεῖμεν ἐν αὐτῷ ϲαφῶϲ, εἴτ' ἐν μιᾷ χώρᾳ πέφυκε μένειν εἴτε καὶ φέρεϲθαι πρὸϲ ἄλλον τινὰ τόπον ὅπερ ἂν ἐν αὐτῷ τεθῇ ϲῶμα.
τοὺϲ μὲν ἄλλουϲ πάνταϲ ἤρεϲε τὰ λεχθέντα, μόνοι δ' οὐκ ἐπαύοντο φιλονεικοῦντεϲ ἀλλήλοιϲ καὶ ἡμῖν οἱ φιλόϲοφοι μὴ δυνάμενοι διακρῖναι τοὺϲ ἐνδεχομένουϲ λόγουϲ ἀπὸ τῶν ἀναγκαίων· ἐνδέχεται μὲν γὰρ καὶ μένειν ἐν τῷ κενῷ καθ' ἕνα τόπον ἕκαϲτον τῶν ϲωμάτων, ἐνδέχεται δὲ καὶ μὴ μένειν ἀναγκαίαν ἀπόδειξιν οὐδετέραϲ τινὸϲ αἱρέϲεωϲ ἐχούϲηϲ.
Καιρὸϲ οὖν ἥκειν ἐδόκει φθέγξαϲθαί τι κἀμέ, βραχεῖαν μὲν ἐλπίδα τοῦ φράξαι τὴν δοξοϲοφίαν ἔχονθ', ὡϲ μὴ καταλείπειν ἀπείραϲτον, ἡγούμενον μέντοι εἶναι μηδ' αὐτὸ τοῦτο βραχύ.
καὶ τοίνυν, ἔφην, ὡμολόγηται μὲν ἡ ἀπὸ τῶν ἐναργεϲτάτων ἀρχὴ πάϲηϲ ἀποδείξεωϲ, ἀλλ' εὐθὺϲ ἡ πρώτη μετάβαϲιϲ ἀπ' αὐτῶν ἐπὶ τὸ τῶν ἀδήλων οὐ ϲυγχωρεῖται μὲν ὑπὸ τῶν <Ἀκαδημαϊκῶν> τε καὶ <Ϲκεπτικῶν>, ἡμῖν δὲ τοῦτο μὲν ἀλλήλοιϲ ϲυγχωρεῖται, ἄλλο δ' εὑριϲκόμεθα τὴν ἐκείνων ἀπορίαν κρατύνοντεϲ.
ὄντων γὰρ ἐναργῶν τῶν μὲν πρὸϲ νόηϲιν, τῶν δὲ πρὸϲ αἴϲθηϲιν ἀλλήλοιϲ ἐνίοτε δοκεῖ μάχεϲθαι ταῦτα.
καὶ πρῶτά γε τοῦτ' αὐτὸ γεγυμναϲμένου δεῖται τοῦ δείξοντοϲ οὐδέποτ' ἀλλήλοιϲ αὐτὰ διαφέρεϲθαι.
δεύτερον ἐπὶ τῷδε μέγιϲτόν ἐϲτιν, ἀπὸ τῶν μὴ ἐναργῶϲ φαινομένων χωρίζειν τὰ τοιαῦτα.
τινὲϲ γὰρ ὑπὸ προπετείαϲ τοῖϲ μηδέπω φαινομένοιϲ ἐναργῶϲ ὡϲ τοιούτοιϲ ϲυγκατατιθέμενοι ϲφάλλονται.
καὶ τί θαυμάζειϲ, ἔφην, εἰ κατὰ τὰ πρὸϲ διάνοιαν ἐναργῆ τοῦτο ϲυμβαίνει τοῖϲ προπετέϲιν, ὁρῶν αὐτὸ κἀπὶ τῶν πρὸϲ αἴϲθηϲιν ἐνίουϲ πάϲχονταϲ ἑκάϲτηϲ ἡμέραϲ ἐξ ἀπόπτου γοῦν  θεαϲάμενοι παραγενόμενόν τινα Δίωνά φαϲιν, εἰ οὕτωϲ ἔτυχεν, εἶναι τὸν ἀφικνούμενον, ὡϲ βεβαίωϲ εἰδότεϲ, ὥϲτ' ἐνίοτε πληϲίον ὀφθεὶϲ ὁ παραγενόμενοϲ ἐφάνη Θέων, οὐ Δίων ὑπάρχων.
εἰ μὲν οὖν ἀπαράλλακτοϲ ἡ φανταϲία τῶν πόρρωθεν ὁρωμένων ἐϲτὶ καὶ τῶν ἐγγύθεν, οἱ διαφωνοῦντεϲ ἀλλήλοιϲ ἐπὶ τῶν πόρρωθεν ὁρωμένων οὔτ' ἐλέγξουϲιν οὔτ' ἐλεγχθήϲονταί ποτε· εἰ δ' ἐϲτὶν ἄλλη μὲν ἐνάργεια τῶν πληϲίον ὁρωμένων, ἄλλη δὲ αὖ τῶν οὐ πληϲίον, † οιϲι πειρωμένων τὴν ἐκ τοῦ πληϲίον γιγνομένην εἰκότωϲ ϲφάλλονται.
τοῦτ' οὖν αὐτὸ πρῶτον ἀναμνήϲθητι, πρὶν ἐπὶ τὰ πρὸϲ διάνοιαν ἐναργῆ μετιέναι, εἴ τι εἶπεϲ καὶ ϲύ ποτε προπετῶϲ· ὅρα τόνδε τινὰ τὸν προϲιόντα, φέρε Μένιππον, ὃϲ ὁπόθ' ἧκε πληϲίον ἐγνώϲθη Θεόδωροϲ ὤν, ἢ δι' ὅλου τοῦ βίου ϲαυτὸν ἀπέϲχεϲ ἀπὸ τῆϲ τοιαύτηϲ ϲυγκαταθέϲεωϲ, ἣν ὀνομάζουϲι πρόπτωϲίν τε καὶ προπέτειαν ἐγὼ μὲν ϲοὶ λέγω μόνῳ· οὐδεὶϲ ἔχει με δεῖξαι τοιοῦτόν ποτ' ἐϲφαλμένον οὐδέν.
ἐκ μειρακίου γὰρ ἀπέχειν ἐμαυτὸν εἴθιϲα προπετοῦϲ ϲυγκαταθέϲεωϲ,  ὥϲπερ ἐν τοῖϲ πρὸϲ αἴϲθηϲιν οὕτω κἀν τοῖϲ πρὸϲ λόγον φαινομένοιϲ· ἐφ' ἃ μεταβὰϲ ἤδη πάλιν ἀναμνηϲθῆναί ϲε κἀνταῦθα παρακαλῶ μηδενὶ ψευδῶϲ ϲυγκαταθέμενον αὐτῶν, ὥϲπερ ἑκάϲτηϲ ἡμέραϲ ὁρῶ παμπόλλουϲ τῶν φίλων ἐνίουϲ μὲν ἑνὶ τῶν εἰπόντων ὁτιοῦν οὐ πιϲτεύϲανταϲ, εἰ δὲ δύο καὶ τρεῖϲ ἢ τέτταρεϲ εἴποιεν ταὐτόν, οὐκ ἀντέχονταϲ, ἄλλουϲ δὲ πάντωϲ ϲυγκατατιθεμένουϲ ἑνί, προπετῶϲ δὲ καὶ δυοῖν καὶ τριϲὶν ἢ τέτταρϲιν, ἄνευ τοῦ διορίϲαϲθαι, πότερον ἐνδέχεται πάνταϲ αὐτοὺϲ ἐκ μιᾶϲ αἰτίαϲ κοινῆϲ ἀληθεύειν ἢ ψεύδεϲθαι πάνταϲ ἐκ μιᾶϲ αἰτίαϲ κοινῆϲ.
βέλτιον οὖν ἐνταῦθα βραδύνειν, ὥϲπερ ἐγὼ ποιῶ, κἂν ὅτι μάλιϲτά με καλῶϲιν ἐπιϲκώπτοντεϲ ἄπιϲτον οἱ προπετῶϲ ϲυγκατατιθέμενοι.
τῶν φίλων γοῦν τινέϲ εἰϲιν, οἳ πυθόμενοι παρά τινοϲ ἀφῖχθαι τόνδε τινὰ τῶν ἀποδημούντων ἤγγειλαν μὲν ἡμῖν ἥκοντα τὸν ἄνθρωπον, ἠλέγχθηϲαν δὲ ψευδόμενοι.
οἷϲ ὅταν ἐπιτιμήϲω, τοϲοῦτον δέουϲιν εἰϲ τὰ μέλλοντα παραϲκευάζειν ἑαυτοὺϲ ἀϲφαλεϲτέρουϲ, ὥϲτ' ἀγανακτοῦϲι  πρόϲ με καί φαϲιν αὐτοὶ μὲν οὐκ εἶναι τῆϲ ψευδολογίαϲ αἴτιοι , τὸ δ' ἁμάρτημα ἐκείνου μόνου γεγονέναι, μὴ βουλόμενοι ᾐτιᾶϲθαι [τὸ] προϲτιθέντεϲ [εἰϲ] ἑαυτοὺϲ ἁπάϲαιϲ ταῖϲ προπετέϲι ϲυγκαταθέϲεϲιν.
εἰ μὲν γάρ, ὥϲπερ ἐγὼ λέγειν εἴωθα τόνδε μοί τινα περὶ τοῦδέ τινοϲ τόδε τι διηγήϲαϲθαι, καὶ αὐτοὶ κατὰ τὸν αὐτὸν τρόπον ἐποιοῦντο τοὺϲ λόγουϲ, οὐκ ἂν ἐψεύδοντο.
νῦν δ' ἐν τῷ πιϲτεύειν τῷ λέγοντι ϲφαλέντεϲ οὐκ ἐκεῖνον μόνον, ἀλλὰ καὶ ϲφᾶϲ αὐτοὺϲ ϲυνεπέδειξαν αὐτῷ ψευδομένουϲ, ἐνόν γ' αὐτοῖϲ οὐκ ἀποφαινομένοιϲ εἰπεῖν ἀφῖχθαι τόνδε τινὰ τῶν ἀποδημούντων φίλων, ἀλλ' ἀκηκοέναι παρὰ τοῦδέ τινοϲ.
ὁπότ' οὖν ἐπὶ τοϲούτων πραγμάτων, ἃ μικρὸν ὕϲτερον αὐτοὺϲ ἐλέγχει ψευδομένουϲ, οὐ παύονται προπετῶϲ ϲυγκατατιθέμενοι, τί χρὴ νομίζειν ἐπὶ τῶν ἀδήλων αὐτοῖϲ ϲυμβήϲεϲθαι ὄντων δυϲκολωτέρων προϲάπτεϲθαι εὐκολώτερον μὲν γάρ ἐϲτιν ἑνὸϲ ἀεὶ μνημονεύειν τοῦ παραμένειν πᾶϲι τοῖϲ φαινομένοιϲ ἐναργῶϲ ἐν ἀκριβεῖ, χαλεπώτατον δέ, διότι τοῦτ' αὐτὸ ποιεῖν οὐκ ἐθέλουϲιν οἱ  πολλοί.
καὶ ζητοῦντί γέ μοι τὴν αἰτίαν τῆϲ προπετείαϲ αὐτῶν, εἰ μὴ ἄρα πλεονεξία, ἡ δοξοϲοφία κατεφάνη πάντ' ἐργάζεϲθαι τὰ τοιαῦτα.
τὸ γὰρ ταχέωϲ ὁτιοῦν ἢ δι' αἰϲθήϲεωϲ ἢ διὰ νοήϲεωϲ εὑρίϲκειν ἐπαινούμενον ὁρῶντεϲ οἴονται βελτίουϲ ἑαυτοὺϲ ἐπιδείξειν τῶν πέλαϲ ἐν τῷ τάχει τῆϲ γνώϲεωϲ, οὐ μὴν τό γε τῆϲ γνώϲεωϲ τάχοϲ, ἀλλ' ἀγνοίαϲ ἐπιδείκνυνται.
ταῦτα μὲν οὖν, ἔφην, εἰρήϲθω μοι κοινῇ πρὸϲ ἅπανταϲ, ὅϲοι προπετῶϲ ἀποφαίνονται.
Πάλιν δ' ἐπὶ τούϲδε τοὺϲ φιλοϲόφουϲ ἔλθωμεν ἀποφαινομένουϲ προπετῶϲ περὶ τῶν ἐν τῷ κενῷ ϲωμάτων ἑϲτώτων ἢ κάτω φερομένων.
ὁ μὲν γὰρ ἀρχιτέκτων οὗτοϲ οὐκ ἂν ἀπεφήνατο, πρὶν εἰϲ αὐτὸ τὸ κενὸν ἐξελθὼν τοῦ κόϲμου τῇ πείρᾳ βαϲανίϲαι τὸ πρᾶγμα καὶ θεάϲαϲθαι ϲαφῶϲ, εἴτε μένει κατὰ τὸν αὐτὸν τόπον ἕκαϲτον τῶν ἐν αὐτῷ ϲωμάτων εἴτε καὶ μεθίϲταται.
τοιαύταιϲ γὰρ ἀρχαῖϲ εἰϲ τὰϲ ἀποδείξειϲ οἶδα χρώμενον αὐτὸν ἐναργέϲι τε καὶ ἀναντιλέκτωϲ ὑπὸ πάντων  ὁμολογουμέναιϲ.
ὑμεῖϲ δ' οἱ φιλοϲοφοῦντεϲ ὧν οὐδεμίαν ἐναργῆ γνῶϲιν ἔχετε, ταῦθ' ὡϲ ἐναργῶϲ γνωϲθῆναι δυνάμενα ἀποφαίνεϲθε προπετῶϲ, ὡϲ ἤκουϲα πρῴην ἀμφιϲβητούντοιν δυοῖν φιλοϲόφοιν· ἐδόκει γὰρ αὐτῶν τῷ μὲν ἑτέρῳ τὸ ὕδωρ τῶν ξύλων βαρύτερον εἶναι, τῷ δ' ἑτέρῳ τὰ ξύλα τοῦ ὕδατοϲ, ἑκάτερόϲ τε λόγουϲ ἔλεγε μακροὺϲ βλέπων ἄνω καὶ κάτω.
κεφάλαιον δ' ἦν τοῦ μὲν ἑτέρου τῶν φιλοϲόφων, τὴν πεπιλημένην οὐϲίαν βαρυτέραν εἶναι καὶ διὰ τοῦτο τὰ ξύλα τοῦ ὕδατοϲ, τοῦ δ' ἑτέρου, † τὴν ἔλαττον ἔχειν κενὸν τὸ ὕδωρ.
καὶ ταῦτ' ἔλεγον διὰ μακρὰν ἐξηκόντων λόγων οὐκ ἀποδεικτικῶν ποιούμενοι τὰϲ πίϲτειϲ, ὥϲπερ ἀδύνατον ὂν αἰϲθήϲει διαγνῶναι τὸ πρᾶγμα, καθάπερ ἡμᾶϲ οἶϲθα ποιοῦνταϲ.
οἱ φιλόϲοφοι λέγειν ἔτι βουλόμενοι ἠρώτηϲαν αὐτόν, ὅϲτιϲ ὁ τρόποϲ εἴη, καθ' ὃν ἐναργῶϲ διαγινώϲκεται, πότερον εἴη βαρύτερον· οὐ γὰρ δὴ διὰ ζυγοῦ γε δυνατὸν ἔφαϲαν γενέϲθαι τοῦτο, καθάπερ οὐδὲ δι' ἀγγείου πληρουμένου· ϲτῆϲαι μὲν γὰρ οἷόν τ' εἶναι τὸ ξύλον,  οὐ μὴν πληρῶϲαι τό γ' ἀγγεῖον ἐξ αὐτοῦ, τὸ δ' ὕδωρ αὐτὸ πληροῦν δύναϲθαι.
τοιαῦτ' οὖν αὐτῶν λεγόντων, ὥϲπερ εἰώθαϲι, γελάϲαϲ ὁ ἀρχιτέκτων ἔφη· “τοιοῦτοι διὰ παντὸϲ ὑμεῖϲ, οἱ δοξόϲοφοι, πάντεϲ ἐϲτέ, τὰ μὲν ἔξω τοῦ κόϲμου γιγνώϲκειν οἰόμενοι, περὶ ὧν εἰκάϲαι μέν ἐϲτιν ἐνδεχόμενον, γνῶναι δ' ἐπιϲτημονικῶϲ οὐκ ἐγχωρεῖ, τὰ δὲ τοιαῦτα καὶ τοῖϲ τυχοῦϲιν ἐνίοτε γιγνωϲκόμενα παντάπαϲιν ἀγνοοῦντεϲ, ὥϲπερ καὶ τοῦτ' αὐτὸ τὸ νῦν προκείμενον, ὕδατόϲ τε καὶ ξύλων ϲταθμὸν ἀντεξετάϲαι.
δεηθέντων οὖν ἁπάντων τῶν παρόντων εἰπεῖν τὸν ἀρχιτέκτονα, πῶϲ ἐπιϲτημονικῶϲ καὶ βεβαίωϲ ἀντεξεταϲθήϲεται τὸ τοῦ ξύλου βάροϲ τῷ τοῦ ὕδατοϲ, ὁ μὲν διῆλθεν ἐν τάχει τε καὶ ϲαφῶϲ, ὡϲ ἅπανταϲ τοὺϲ παρόνταϲ νοῆϲαι πλὴν μόνων τῶν φιλοϲόφων.
ἐκείνοιϲ δὲ καὶ δεύτερον ἠναγκάϲθη καὶ τρίτον εἰπεῖν τὸν αὐτὸν λόγον, ἔϲτε μόγιϲ ἐνόηϲαν.
ὁ μὲν οὖν ἀρχιτέκτων “εἰκότωϲ, ἔφη, “λέγουϲι  πάμπολλοι πλὴν δοξοϲοφίαϲ οὐδὲν τούτοιϲ ὑπάρχειν, οἵ γε ἀνόητοι μὲν ἐν τοῖϲ γνωϲτοῖϲ ἅπαϲιν ἐλέγχονται, δοξόϲοφοι δ' ἐν τοῖϲ ἀγνώϲτοιϲ.
ἐγὼ δὲ διαδεξάμενοϲ αὐτοῦ τὸν λόγον εὐλόγωϲ ἔφην τοῦτο ϲυμβαίνειν αὐτοῖϲ, οἵ, πῶϲ χρὴ μεταβαίνειν ἀπὸ τῶν ἐναργῶϲ γιγνωϲκομένων ἐπὶ τὸ τῶν ἀδήλων οὐδέποθ' ὑπέμειναν ἀϲκηθῆναί τε καὶ μαθεῖν ἐπὶ πραγμάτων μαρτυρῆϲαι μὲν τοῖϲ εὑροῦϲιν αὐτὰ δυναμένων, ἐλέγξαι δὲ τοὺϲ οὐχ εὑρόνταϲ.
“ἵνα δ', ἔφην, “γελάϲητε καὶ γνῶτε τὸν τῦφον αὐτῶν ὁπηλίκοϲ ἐϲτί, διελθεῖν ὑμῖν ἕν τι καὶ δύο βούλομαι, περὶ ὧν ἀποφαίνονται προπετῶϲ οἱ τὰϲ ὀφρῦϲ ἀνεϲπακότεϲ οὗτοι.
καὶ πρῶτόν γε τοῦτο λέγω, μάλιϲτ' ἐπειδὴ τῶνδε τῶν <Περιπατητικῶν> τιϲ ἀφῖκται [τῶν] φιλοϲόφων ἕνα τε τὸν κόϲμον τοῦτον εἶναι πεπειϲμένων ἔξωθέν τ' αὐτοῦ μηδὲν εἶναι κενόν, ὥϲπερ οὐδ' ἔνδον.
διαφέρει γε μήν, ἔφην, “τῶνδε τῶν φιλοϲόφων διττὴν διαφορὰν ἑκάτεροϲ τούτων ἐδείκνυον δὲ τόν τε <Ϲτωϊκὸν> καὶ τὸν  <Ἐπικούρειον>, “ὁ μὲν γὰρ <Ϲτωϊκὸϲ> οὐκ ἔνδον εἶναί τι κενὸν λέγων, ἔξωθεν δὲ τοῦ κόϲμου ὑπάρχειν αὐτό.
ταῦτα δ' ἄμφω ϲυγχωρῶν ὁ <Ἐπικούρειοϲ> ἐν ἄλλῳ τινὶ διαφέρεται πρὸϲ αὐτούϲ· οὐ γὰρ ἕνα ὁμολογεῖ τὸν κόϲμον εἶναι τόνδε, καθάπερ ὁ <Ϲτωϊκὸϲ> οἴεται, κατά γε τοῦτο τοῖϲ <Περιπατητικοῖϲ> ὁμοδοξῶν, ἀλλ', ὥϲπερ γε καὶ τὸ κενὸν ἄπειρον τῷ μεγέθει φηϲὶν ὑπάρχειν, οὕτω καὶ τοὺϲ ἐν αὐτῷ κόϲμουϲ ἀπείρουϲ τῷ πλήθει.
ἐγὼ δ' ἤκουϲα μέν, ἃ λέγουϲιν οἱ τρεῖϲ ϲυναγορεύειν βουλόμενοι τοῖϲ ἰδίοιϲ ὀνείροιϲ, ἀκριβῶϲ δ' οἶδα μηδένα λόγον ἀποδεικτικὸν ἔχονταϲ αὐτούϲ, ἀλλ' ἐνδεχομένουϲ τε καὶ εἰκόταϲ, ἐνίοτε δὲ μηδὲ τοιούτουϲ.
γνώϲεϲθε δ' ὅτι μὴ ψεύδομαι παρακαλέϲαντεϲ εἰπεῖν τιν' ἀπόδειξιν ἕκαϲτον αὐτῶν εἰϲ [τ]αὐτὸ τοῦτο τὸ προκείμενον.
οὗτοι οὖν ἔλεγον, ἅπερ ἴϲμεν ἐν τοῖϲ βιβλίοιϲ αὐτῶν γεγραμμένα· πᾶϲι δὲ τοῖϲ παροῦϲι ϲαφῶϲ ἐφαίνετο μηδεὶϲ ἀναγκαϲτικὸν λόγον εἰπὼν μηδ' ἀποδείξεωϲ γραμμικῆϲ ἐχόμενον, ἀλλ' ἐξ ἐπιχειρημάτων ϲυγκείμενον, οἵοιϲ  οἱ ῥήτορεϲ χρῶνται.
ἀλλὰ γὰρ περὶ πλουϲίων ὁ λόγοϲ.
ἐφ' ἡμᾶϲ οὖν αὐτοὺϲ ἔλθωμεν, ὅϲοι μὴ πλουτοῦμεν, ἀνερωτήϲωμέν τε πάλιν ἕνα τῶν ϲοφῶν, εἰ δίκαιόν ἐϲτιν ἑαυτοὺϲ ἀναγορεύειν ἐγνωκόταϲ μόνουϲ τὴν ἀλήθειαν τοὺϲ ὑπὸ πάντων τῶν ἄλλων καταγινωϲκομένουϲ ἰδιωτῶν τε καὶ φιλοϲόφων.
τὸ γάρ τοι δεινότατον, ἔφην, τοῦτ' ἐϲτίν, ὅτι τῶν φιλοϲόφων ἕκαϲτοϲ, ἂν ἔξω θέῃ τῆϲ οἰκείαϲ ποίμνηϲ, ὑπ' οὐδενὸϲ ἐπαινεῖται.
