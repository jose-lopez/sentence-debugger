{ΝΙΚΑΝΔΡΟΥ} Εὐπυλίδας, Ἐράτων, Χαῖρις, Λύκος, Ἆγις, Ἀλέξων, ἓξ Ἰφικρατίδα παῖδες, ἀπωλόμεθα Μεσσάνας ὑπὸ τεῖχος· ὁ δ' ἕβδομος ἄμμε Γύλιππος ἐν πυρὶ θεὶς μεγάλαν ἦλθε φέρων σποδιάν, Σπάρτᾳ μὲν μέγα κῦδος, Ἀλεξίππᾳ δὲ μέγ' ἄχθος ματρί· τὸ δ' ἓν πάντων καὶ καλὸν ἐντάφιον.
{ΝΙΚΑΝΔΡΟΥ ΚΟΛΟΦΩΝΙΟΥ} Ζεῦ πάτερ, Ὀθρυάδα τίνα φέρτερον ἔδρακες ἄλλον, ὃς μόνος ἐκ Θυρέας οὐκ ἐθέλησε μολεῖν πατρίδ' ἐπὶ Σπάρταν, διὰ δὲ ξίφος ἤλασε πλευρᾶν δοῦλα καταγράψας σκῦλα κατ' Ἰναχιδᾶν; {〈ΝΙΚΑΝΔΡΟΥ〉} Ἵπποι γὰρ σφηκῶν γένεσις, ταῦροι δὲ μελισσῶν.
