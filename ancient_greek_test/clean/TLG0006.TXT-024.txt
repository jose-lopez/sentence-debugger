ἔχεις, εὖ μοι διδοίης δεσπότηι θ' ὃς Οἰνόης σύγχορτα ναίει πεδία ταῖσδ' Ἐλευθεραῖς τὸν μὲν κικλήσκω Ζῆθον· ἐζήτησε γὰρ τόκοισιν εὐμάρειαν ἡ τεκοῦσά νιν Ἀμφίονα  λύρα βοῶν.
ῥύσι' ἐξερρύσατο χρόνος θεῶν τε πνεῦμ' ἔρως θ' ὑμνωιδίας Αἰθέρα καὶ Γαῖαν πάντων γενέτειραν ἀείδω  κακῶν κατάρχεις τήνδε μοῦσαν εἰσάγων ἀργόν, φίλοινον, χρημάτων ἀτημελῆ ἀνὴρ γὰρ ὅστις εὖ βίον κεκτημένος τὰ μὲν κατ' οἴκους ἀμελίαι παρεὶς ἐᾶι, μολπαῖσι δ' ἡσθεὶς τοῦτ' ἀεὶ θηρεύεται, ἀργὸς μὲν οἴκοις καὶ πόλει γενήσεται, φίλοισι δ' οὐδείς· ἡ φύσις γὰρ οἴχεται, ὅταν γλυκείας ἡδονῆς ἥσσων τις ἦι.
ἀμελεῖς ὧν σε φροντίζειν ἐχρῆν· ψυχῆς φύσιν γὰρ ὧδε γενναίαν λαχὼν γυναικομίμωι διαπρέπεις μορφώματι κοὔτ' ἂν δίκης βουλαῖσι προσθεῖ' ἂν λόγον, οὔτ' εἰκὸς ἂν καὶ πιθανὸν οὐδὲν ἂν λάκοις κοὔτ' ἂν ἀσπίδος κύτει καλῶς ὁμιλήσειας οὔτ' ἄλλων ὕπερ νεανικὸν βούλευμα βουλεύσαιό τι ἀλλ' ἐμοὶ πιθοῦ· παῦσαι ματάιζων καὶ πόνων εὐμουσίαν ἄσκει· τοιαῦτ' ἄειδε καὶ δόξεις φρονεῖν, σκάπτων, ἀρῶν γῆν, ποιμνίοις ἐπιστατῶν, ἄλλοις τὰ κομψὰ ταῦτ' ἀφεὶς σοφίσματα, ἐξ ὧν κενοῖσιν ἐγκατοικήσεις δόμοις.
κρεῖσσον ὄλβου κτῆμα.
ἅπαντα τίκτει χθὼν πάλιν τε λαμβάνει βροτοῖσιν εὐκρὰς οὐ γένοιτ' ἂν ἡδονή.
τοιόσδε θνητῶν τῶν ταλαιπώρων βίος· οὔτ' εὐτυχεῖ τὸ πάμπαν οὔτε δυστυχεῖ, εὐδαιμονεῖ τε καὖθις οὐκ εὐδαιμονεῖ.
τί δῆτ' ἐν ὄλβωι μὴ σαφεῖ βεβηκότες οὐ ζῶμεν ὡς ἥδιστα μὴ λυπούμενοι ὅστις δὲ πράσσει πολλὰ μὴ πράσσειν παρόν, μῶρος, παρὸν ζῆν ἡδέως ἀπράγμονα.
εἰ δ' εὐτυχῶν τις καὶ βίον κεκτημένος μηδὲν δόμοισι τῶν καλῶν θηράσεται, ἐγὼ μὲν αὐτὸν οὔποτ' ὄλβιον καλῶ, φύλακα δὲ μᾶλλον χρημάτων εὐδαίμονα.
ὁ δ' ἥσυχος φίλοισί τ' ἀσφαλὴς φίλος πόλει τ' ἄριστος· μὴ τὰ κινδυνεύματα αἰνεῖτ'· ἐγὼ γὰρ οὔτε ναυτίλον φιλῶ τολμῶντα λίαν οὔτε προστάτην χθονός.
τὸ δ' ἀσθενές μου καὶ τὸ θῆλυ σώματος κακῶς ἐμέμφθης· εἰ γὰρ εὖ φρονεῖν ἔχω, κρεῖσσον τόδ' ἐστὶ καρτεροῦ βραχίονος.
γνώμαις γὰρ ἀνδρὸς εὖ μὲν οἰκοῦνται πόλεις, εὖ δ' οἶκος, εἴς τ' αὖ πόλεμον ἰσχύει μέγα· σοφὸν γὰρ ἓν βούλευμα τὰς πολλὰς χέρας νικᾶι, σὺν ὄχλωι δ' ἀμαθία πλεῖστον κακόν.
καὶ μὴν ὅσοι μὲν σαρκὸς εἰς εὐεξίαν ἀσκοῦσι βίοτον, ἢν σφαλῶσι χρημάτων, κακοὶ πολῖται· δεῖ γὰρ ἄνδρ' εἰθισμένον ἀκόλαστον ἦθος γαστρὸς ἐν ταὐτῶι μένειν.
ἐκ παντὸς ἄν τις πράγματος δισσῶν λόγων ἀγῶνα θεῖτ' ἄν, εἰ λέγειν εἴη σοφός.
πῶς γὰρ σοφὸν τοῦτ' ἔστιν, ἥτις εὐφυῆ λαβοῦσα τέχνη φῶτ' ἔθηκε χείρονα ἐν τούτωι γέ τοι λαμπρός θ' ἕκαστος κἀπὶ τοῦτ' ἐπείγεται, νέμων τὸ πλεῖστον ἡμέρας τούτωι μέρος, ἵν' αὐτὸς αὑτοῦ τυγχάνει βέλτιστος ὤν.
κόσμος δὲ σιγῆς στέφανος ἀνδρὸς οὐ κακοῦ τὸ δ' ἐκλαλοῦν τοῦθ' ἡδονῆς μὲν ἅπτεται, κακὸν δ' ὁμίλημ', ἀσθενὲς δὲ καὶ πόλει.
πολλοὶ δὲ θνητῶν τοῦτο πάσχουσι κακόν· γνώμηι φρονοῦντες οὐ θέλους' ὑπηρετεῖν ψυχῆι τὰ πολλὰ πρὸς φίλων νικώμενοι.
ἐγὼ μὲν οὖν ἄιδοιμι καὶ λέγοιμί τι σοφόν, ταράσσων μηδὲν ὧν πόλις νοσεῖ.
πόλλ' ἔστιν ἀνθρώποισιν, ὦ ξένοι, κακά.
Ὑσιαὶ ἡνίκ' ἠγόμην πάλιν κύουσα τίκτω  φεῦ φεῦ, βροτείων πημάτων ὅσαι τύχαι ὅσαι τε μορφαί· τέρμα δ' οὐκ εἴποι τις ἄν.
οὐδὲ γὰρ λάθραι δοκῶ θηρὸς κακούργου σχήματ' ἐκμιμούμενον σοὶ Ζῆν' ἐς εὐνὴν ὥσπερ ἄνθρωπον μολεῖν  ὦ παῖ, γένοιντ' ἂν εὖ λελεγμένοι λόγοι ψευδεῖς, ἐπῶν δὲ κάλλεσιν νικῶιεν ἂν τἀληθές· ἀλλ' οὐ τοῦτο τἀκριβέστατον, ἀλλ' ἡ φύσις καὶ τοὐρθόν· ὃς δ' εὐγλωσσίαι νικᾶι, σοφὸς μέν, ἀλλ' ἐγὼ τὰ πράγματα κρείσσω νομίζω τῶν λόγων ἀεί ποτε.
εἰ δ' ἠμελήθην ἐκ θεῶν καὶ παῖδ' ἐμώ, ἔχει λόγον καὶ τοῦτο· τῶν πολλῶν βροτῶν δεῖ τοὺς μὲν εἶναι δυστυχεῖς, τοὺς δ' εὐτυχεῖς.
φρονῶ δ' ἃ πάσχω, καὶ τόδ' οὐ σμικρὸν κακόν· τὸ μὴ εἰδέναι γὰρ ἡδονὴν ἔχει τινὰ νοσοῦντα, κέρδος δ' ἐν κακοῖς ἀγνωσία.
τὸ δοῦλον οὐχ ὁρᾶις ὅσον κακόν  φεῦ, φεῦ, τὸ δοῦλον ὡς ἁπανταχῆι γένος πρὸς τὴν ἐλάσσω μοῖραν ὥρισεν θεός.
εἶδον δὲ θαλάμοις.
βουκόλων κομῶντα κισσῶι στῦλον εὐίου θεοῦ  οὐ σωφρονίζειν ἔμαθον· αἰδεῖσθαι δὲ χρή, γύναι, τὸ λίαν καὶ φυλάσσεσθαι φθόνον.
εἰ δέ που τύχοι πέριξ ἑλίξας.
εἷλχ' ὁμοῦ λαβὼν γυναῖκα πέτραν δρῦν μεταλλάσσων ἀεί.
τήν τοι Δίκην λέγουσι παῖδ' εἶναι Χρόνου, δείκνυσι δ' ἡμῶν ὅστις ἐστὶ μὴ κακός.
εἰ νοῦς ἔνεστιν· εἰ δὲ μή, τί δεῖ καλῆς γυναικός, εἰ μὴ τὰς φρένας χρηστὰς ἔχοι κόρος δὲ πάντων· καὶ γὰρ ἐκ καλλιόνων λέκτροις ἐπ' αἰσχροῖς εἶδον ἐκπεπληγμένους, δαιτὸς δὲ πληρωθείς τις ἄσμενος πάλιν φαύληι διαίτηι προσβαλὼν ἥσθη στόμα.
κῆδος καθ' αὑτὸν τὸν σοφὸν κτᾶσθαι χρεών.
πᾶσι δ' ἀγγέλλω βροτοῖς ἐσθλῶν ἀπ' ἀνδρῶν εὐγενῆ σπείρειν τέκνα.
οὐ χρή ποτ' ἄνδρα δοῦλον ὄντ' ἐλευθέρας γνώμας διώκειν οὐδ' εἰς ἀργίαν βλέπειν.
ἷ]κται δὲ πάντως εἰς τοσόνδε συμφορᾶς ὥσ]τ' οὐδ' ἂν ἐκφύγοιμεν εἰ βουλοίμεθα Δί]ρ[κ]ης νεῶρες αἷμα μὴ δοῦναι δίκην.
ὅδ'] αὐ[τό]ς, εἰ χρὴ δοξάσαι τυραννικῶι σ]κ[ή]πτρωι, Λύκος πάρεστι· σιγῶμεν, φίλοι.
οἴμοι θανοῦμαι πρὸς δυοῖν ἀσύμμαχος.
τὴν δ' ἐν νεκροῖσιν οὐ στένεις δάμαρτα σήν  ἦ γὰρ τέθνηκεν καινὸν αὖ λέγεις κακόν.
ὁλκοῖς γε ταυρείοισι διαφορουμένη.
πρὸς τοῦ πρὸς ὑμῶν τοῦτο γὰρ θέλω μαθεῖν.
ἐκμανθάνοις ἂν ὡς ὄλωλ' ἡμῶν ὕπο.
Ζεὺς τήνδε τιμὴν σὺν δ' ἐγὼ δίδωμί σοι, οὗπερ τόδ' εὕρημ' ἔσχες, Ἀμφίων ἄναξ.
λευκὼ δὲ πώλω τὼ Διὸς κεκλημένοι τιμὰς μεγίστας ἕξετ' ἐν Κάδμου πόλει.
καὶ λέκτρ' ὁ μὲν Θηβαῖα λ[ήψ]εται γάμων, ὁ δ' ἐκ Φρυγῶν κάλλιστον ε[ὐ]ναστήριον, τὴν Ταντάλου παῖδ'· ἀλλ' ὅσον τάχιστα χρὴ σπεύδειν θεοῦ πέμψαντος οἷα βούλεται.
πάρεστε καὶ ζῆθ'· ηὗρε μηνυτὴς χρόνος ψευδεῖς μὲν ἡμᾶς, σφῶιν δὲ μητέρ' εὐτυχῆ.
ἴτε νυν, κρατύνετ' ἀντ' ἐμοῦ τῆσδε χθονὸς λαβόντε Κάδμου σκῆπτρα· τὴν γὰρ ἀξίαν σφῶιν προστίθησιν Ζεὺς ἐγώ τε σὺν Διί.
λύω δὲ νείκη καὶ τὰ πρὶν πεπραγμένα.
ὄλβιος ὅστις τῆς ἱστορίας ἔσχε μάθησιν, μήτε πολιτῶν ἐπὶ πημοσύνην μήτ' εἰς ἀδίκους πράξεις ὁρμῶν, ἀλλ' ἀθανάτου καθορῶν φύσεως κόσμον ἀγήρων, πῆι τε συνέστη χὤθεν χὤπως· τοῖς δὲ τοιούτοις οὐδέποτ' αἰσχρῶν ἔργων μελέδημα προσίζει.
Χρύσεαι δή μοι πτέρυγες περὶ νώτωι καὶ τὰ Σειρήνων πτερόεντα πέδιλ' ἁρμόζεται· βάσομαι δ' εἰς αἰθέρα πουλὺν ἀερθεὶς Ζηνὶ προσμείξων.
