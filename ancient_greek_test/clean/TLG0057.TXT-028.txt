{ΓΑΛΗΝΟΥ ΠΕΡΙ ΔΙΑΓΝΩΣΕΩΣ ΚΑΙ ΘΕΡΑΠΕΙΑΣ ΤΩΝ ΕΝ 〈ΤΗΙ〉 ΕΚΑΣΤΟΥ ΨΥΧΗΙ ΙΔΙΩΝ ΠΑΘΩΝ} Ἐπειδὴ δέῃ καὶ δι' ὑπομνημάτων ἔχειν, ἃ πρὸϲ τὴν ἐρώτηϲιν ἀπεκρινάμην, ἣν ἐνεϲτήϲω πρὸϲ ἡμᾶϲ ὑπὲρ τοῦ γραφέντοϲ <Ἀντωνίῳ τῷ Ἐπικουρείῳ> βιβλίου περὶ τῆϲ τοῖϲ ἰδίοιϲ πάθεϲιν ἐφεδρείαϲ, ἤδη πράξω τοῦτο καὶ τήνδε τίθεμαι τὴν ἀρχήν.
ἄριϲτον μὲν ἦν αὐτὸν τὸν <Ἀντώνιον> εἰρηκέναι ϲαφῶϲ, τί ποτε βούλεται ϲημαίνειν ἐκ τοῦ τῆϲ ἐφεδρείαϲ ὀνόματοϲ, ὡϲ δ' ἄν τιϲ ἐξ ὧν λέγει κατὰ τὸ | βιβλίον εἰκάϲειεν, ἤτοι τὴν παραφυλακὴν ἢ τὴν διάγνωϲιν δοκεῖ μοι δηλοῦν ἢ καὶ πρὸϲ τούτοιϲ τὴν ἐπανόρθωϲιν.
ἐφαίνετο δ', ὡϲ οἶϲθα, 〈ϲυγκεχυμένωϲ〉 καὶ ἀϲαφῶϲ ἑρμηνεύων, 〈ὥϲτε〉 τὰ πολλὰ τῶν εἰρημένων εἰκάϲαι μᾶλλον εἶναι ἢ νοῆϲαι ϲαφῶϲ.
ἐνίοτε μὲν γὰρ δόξει προτρέπειν ἡμᾶϲ ἐννοεῖν, ὅτι καὶ αὐτοὶ πολλὰ παραπληϲίωϲ τοῖϲ ἄλλοιϲ ἁμαρτάνομεν, ἐνίοτε δ' ὅπωϲ ἄν τιϲ ἕκαϲτον ὧν ἁμαρτάνει διαγινώϲκοι, καὶ πρὸϲ τούτοιϲ αὖθιϲ, ὅπωϲ ἄν τιϲ ἑαυτὸν ἀπάγοι τῶν ἁμαρτανομένων, ὃ δοκεῖ μοι τοῦ λόγου παντὸϲ εἶναι ϲκοπόϲ· ἕκαϲτον γὰρ τῶν προειρημένων ἄχρηϲτόν ἐϲτι καὶ περιττόν, εἰ μὴ πρὸϲ τοῦτο ἀναφέροιτο.
διορθοῦν δ' ἐχρῆν αὐτὸν 〈τὰ γραφέντα διορίζοντα〉 ἐν τοῖϲ μάλιϲτα 〈τὰ〉 πάθη τῶν ἁμαρτημάτων.
ἐνίοτε μὲν γὰρ ὡϲ περὶ μόνων τῶν παθῶν αὐτοῦ ὁ λόγοϲ γίνεται, πολλάκιϲ δ' ὡϲ περὶ τῶν ἁμαρτημάτων, ἔϲτι δ' ὅτε περὶ ἀμφοτέρων διαλέγεϲθαί ϲοι δόξει.
ἐγὼ δ' αὐτὸ τοῦτο πρῶτον, ὡϲ οἶϲθα, διώριϲα, τὸ μὲν ἁμάρτημα κατὰ ψευδῆ δόξαν εἰπὼν γίγνεϲθαι, τὸ δὲ πάθοϲ κατά τιν' ἄλογον | ἐν ἡμῖν δύναμιν ἀπειθοῦϲαν τῷ λόγῳ· κοινῇ δ' ἀμφότερα κατὰ 〈τὸ〉 γενικώτερον ϲημαινόμενον ἁμαρτήματα κεκλῆϲθαι.
λέγομεν οὖν ἁμαρτάνειν καὶ τὸν ἀκολαϲταίνοντα καὶ τὸν θυμῷ τι πράττοντα καὶ τὸν διαβολῇ πιϲτεύοντα.
γέγραπται μὲν οὖν καὶ <Χρυϲίππῳ> καὶ ἄλλοιϲ πολλοῖϲ τῶν φιλοϲόφων θεραπευτικὰ γράμματα τῶν τῆϲ ψυχῆϲ παθῶν, εἴρηται δὲ καὶ πρὸϲ <Ἀριϲτοτέλουϲ> 〈περὶ τούτων〉 καὶ τῶν ἑταίρων αὐτοῦ καὶ πρὸ τούτων ὑπὸ <Πλάτωνοϲ>· καὶ ἦν μὲν βέλτιον ἐξ ἐκείνων μανθάνειν αὐτά, ὥϲπερ κἀγώ.
τὰ δ' οὖν κεφάλαια διὰ τοῦ πρώτου λόγου τοῦδε διὰ ϲυντόμου, ἐπειδὴ κελεύειϲ, διήξω ϲοι πάντα, καθ' ἣν ἤδη τάξιν ἤκουϲαϲ, ὅτ' ἐπύθου περὶ τοῦ γεγραμμένου τῷ <Ἀντωνίῳ> βιβλίου.
Ὅτι μὲν εἰκόϲ ἐϲτιν ἁμαρτάνειν, εἰ καὶ μὴ δοκοίημεν αὐτοὶ ϲφάλλεϲθαί τι, πάρεϲτιν ἐκ τῶνδε λογίϲαϲθαι· πάνταϲ ἀνθρώπουϲ ὁρῶμεν ἑαυτοὺϲ ὑπολαμβάνονταϲ ἤτοι γε ἀναμαρτήτουϲ εἶναι παντάπαϲιν ἢ ὀλίγα καὶ ϲμικρὰ καὶ διὰ πολλοῦ ϲφάλλεϲθαι, καὶ τοῦτο | μάλιϲτα πεπονθόταϲ, οὓϲ ἄλλοι πλεῖϲτα νομίζουϲιν ἁμαρτάνειν.
ἐγὼ γοῦν, εἰ καί τινοϲ ἑτέρου, καὶ τοῦδε παμπόλλην ἔϲχηκα πεῖραν· ὅϲοι μὲν τῶν ἀνθρώπων [ἐπ'] ἄλλοιϲ ἐπέθεντο τὴν περὶ αὑτῶν ἀπόφα〈ν〉ϲιν, ὁποῖοί τινέϲ εἰϲιν, ὀλίγα τούτουϲ ἐθεαϲάμην ἁμαρτάνονταϲ, ὅϲοι δ' ἑαυτοὺϲ ὑπειλήφαϲιν ἀρίϲτουϲ εἶναι χωρὶϲ τοῦ τὴν κρίϲιν ἑτέροιϲ ἐπιτρέψαι, μέγιϲτα καὶ πλεῖϲτα τούτουϲ ἑώρακα ϲφαλλομένουϲ.
ὥϲθ' ὅπερ ᾤμην, ὅτε μειράκιον ἦν, ἐπαινεῖϲθαι μάτην (τοῦτο δ' ἦν τὸ Πύθιον γνῶναι κελεῦον ἑαυτόν· οὐ γὰρ εἶναι μέγα τὸ πρόϲταγμα), τοῦθ' εὗρον ὕϲτερον δικαίωϲ ἐπαινούμενον.
ἀκριβῶϲ μὲν γὰρ ὁ ϲοφώτατοϲ μόνοϲ ἂν ἑαυτὸν γνοίη, τῶν δ' ἄλλων ἁπάντων ἀκριβῶϲ μὲν οὐδείϲ, ἧττον δὲ καὶ μᾶλλον ἕτεροϲ ἑτέρου.
καθάπερ γὰρ ἐν ὅλῳ τῷ βίῳ καὶ κατὰ πάϲαϲ τὰϲ τέχναϲ τὰϲ μὲν μεγάλαϲ ὑπεροχάϲ τε καὶ διαφορὰϲ τῶν πραγμάτων ἅπαντοϲ ἀνδρόϲ ἐϲτι γνῶναι, τὰϲ δὲ μικρὰϲ τῶν φρονίμων τε καὶ τεχνιτῶν, οὕτω κἀπὶ τῶν ἁμαρτημάτων ἔχει καὶ παθῶν.
ὅϲτιϲ μὲν ἐπὶ μικροῖϲ ὀργιζόμενοϲ | ϲφοδρῶϲ δάκνει τε καὶ λακτίζει τοὺϲ οἰκέταϲ, οὗτοϲ μέν ϲοι δῆλόϲ ἐϲτιν ἐν πάθει καθεϲτηκώϲ, ὁμοίωϲ δὲ καὶ ὅϲτιϲ ἐν μέθαιϲ ἑταίραιϲ τε καὶ κώμοιϲ καταγίνεται.
τὸ δ' ἐπὶ μεγάλῃ βλάβῃ χρημάτων ἢ ἀτιμίᾳ μετρίωϲ ταραχθῆναι τὴν ψυχὴν οὐκέθ' ὁμοίωϲ ἐϲτὶ φανερόν, εἰ τοῦ γένουϲ τῶν παθῶν ὑπάρχει, ὥϲπερ οὐδὲ τὸ πλακοῦντα φαγεῖν ἀκυρώτερον, ἀλλὰ καὶ ταῦτα κατάδηλα γίνεται τῷ προμελετήϲαντι τὴν ψυχὴν ἐξοδιάϲαντί 〈τε〉 ἁπάντων παθῶν ἐπανορθώϲεωϲ δεόμενα· 〈εἰ〉 καὶ μεῖ[ζ]όν γ' ἐλλιπὲϲ 〈τὸ μὴ〉 ἀποφυγεῖν αὐτά, διότι μικρά.
ὅϲτιϲ οὖν βούλεται καλὸϲ κἀγαθὸϲ γενέϲθαι, τοῦτο ἐννοηϲάτω, ὡϲ ἀναγκαῖόν ἐϲτιν αὐτὸν ἀγνοεῖν πολλὰ τῶν ἰδίων ἁμαρτημάτων· ὅπωϲ 〈δ'〉 ἂν ἐξεύροι πάντα, δυνάμενοϲ ἐγὼ λέγειν, [ὅπ]ὡϲ εὑρὼν αὐτόϲ, οὔπω λέγω, διότι τὸ βιβλίον τοῦτο δύναταί ποτε καὶ εἰϲ ἄλλων ἀφικέϲθαι χεῖραϲ, ὅπωϲ ἂν κἀκεῖνοι γυμναϲθῶϲι πρότερον ὁδὸν εὑρεῖν τῆϲ γνώϲεωϲ τῶν ἰδίων ἁμαρτημάτων.
ὥϲπερ 〈οὖν〉 καὶ ϲέ μοι λέγειν ἠξίωϲα καί, μέχρι τὸ ϲαυτῷ δοκοῦν ἀπεφήνω, διεϲιώπηϲα, καὶ νῦν | οὕτω πράξω, παρακαλέϲαϲ τὸν ὁμιλοῦντα τῷδε τῷ γράμματι καταθέμενον αὐτὸ ζητῆϲαι, ὅπωϲ ἄν τιϲ ἑαυτὸν δύναιτο [τὸ] γνωρίζειν ἁμαρτάνοντα.
δύο γάρ, ὡϲ <Αἴϲωποϲ> ἔλεγε, πήραϲ ἐξήμμεθα τοῦ τραχήλου, τῶν μὲν ἀλλοτρίων τὴν πρόϲω, τῶν ἰδίων δὲ τὴν ὀπίϲω, καὶ διὰ τοῦτο τὰ μὲν ἀλλότρια βλέπομεν ἀεί, τῶν δ' οἰκείων ἀθέατοι καθεϲτήκαμεν.
καὶ τοῦτόν γε τὸν λόγον ὡϲ ἀληθῆ προϲίενται πάντεϲ.
ὁ δὲ <Πλάτων> καὶ τὴν αἰτίαν ἀποδίδωϲι τοῦ γιγνομένου· τυφλώττειν γάρ φηϲι τὸ φιλοῦν περὶ τὸ φιλούμενον.
εἴπερ οὖν ἕκαϲτοϲ ἡμῶν ἑαυτὸν ἁπάντων μάλιϲτα φιλεῖ, τυφλώττειν ἀναγκαῖόν ἐϲτιν αὐτὸν ἐφ' ἑαυτοῦ.
πῶϲ οὖν ὄψεται τὰ ἴδια κακά; καὶ πῶϲ ἁμαρτάνων γνώϲεται; πολλῷ γὰρ ἔοικεν ὅ τε τοῦ <Αἰϲώπου> μῦθοϲ καὶ ὁ τοῦ <Πλάτωνοϲ> λόγοϲ ἀνελπιϲτοτέραν ἡμῖν τὴν τῶν ἰδίων ἁμαρτημάτων εὕρεϲιν ἀποφαίνειν· εἰ γὰρ μὴ τοῦ φιλεῖν τιϲ ἑαυτὸν ἀποϲτῆϲαι δύναται, τυφλώττειν ἀναγκαῖόν ἐϲτι τὸ φιλοῦν περὶ τὸ φιλούμενον.
οὐ μὴν οὐδ' ἐγὼ τὸν ἀναγινώϲκοντα τόδε τὸ βιβλίον ἠξίουν ἂν ἐπιϲκέψαϲθαι καθ' αὑτὸν | 〈περὶ〉 τῆϲ τῶν ἰδίων ἁμαρτημάτων εὑρέϲεωϲ, εἰ μὴ χαλεπὸν ἦν τὸ πρᾶγμα, κἄν τιϲ ὡϲ ἐπὶ πλεῖϲτον ἐϲκεμμένοϲ ᾖ καθ' αὑτόν.
καὶ τοίνυν ἐγὼ τὴν ἐμὴν ἀποφαίνομαι γνώμην, ἵν', εἰ μέν τινα καὶ αὐτὸϲ ἕκαϲτοϲ ἑτέραν ὁδὸν εὕροι, προϲλαβὼν καὶ τὴν ἐμὴν ὠφεληθῇ πλέον ἅτε διπλῆν ἀνθ' ἁπλῆϲ εὑρὼν ὁδὸν ϲωτηρίαϲ· εἰ δὲ μή, ἀλλ' αὐτῇ γε τῇ ἡμετέρᾳ διατελῇ χρώμενοϲ, ἄχρι περ ἂν ἑτέραν εὕρῃ βελτίονα· τίϲ οὖν ἡ ἐμή, λέγειν ἂν ἤδη καιρόϲ, ἀρχὴν τῷ λόγῳ τήνδε ποιηϲάμενον.
Ἐπειδὴ τὰ μὲν ἁμαρτήματα διὰ [τὴν] ψευδῆ δόξαν γίγνονται, τὰ δὲ πάθη διά τιν' ἄλογον ὁρμήν, ἔδοξέ μοι πρότερον ἑαυτὸν ἐλευθερῶϲαι τῶν παθῶν· εἰκὸϲ γάρ πωϲ καὶ διὰ ταῦτα ψευδῶϲ ἡμᾶϲ δοξάζειν.
ἔϲτι δὲ πάθη ψυχῆϲ, ἅπερ ἅπαντεϲ γινώϲκουϲι, θυμὸϲ καὶ ὀργὴ καὶ φόβοϲ καὶ λύπη καὶ φθόνοϲ καὶ ἐπιθυμία ϲφοδρά.
κατὰ δὲ τὴν ἐμὴν γνώμην καὶ τὸ φθάϲαι πάνυ ϲφόδρα φιλεῖν ἢ μιϲεῖν ὁτιοῦν πρᾶγμα πάθοϲ ἐϲτίν.
ὀρθῶϲ γὰρ ἔοικεν εἰρῆϲθαι τὸ “μέτρον ἄριϲτον”, ὡϲ οὐδενὸϲ | ἀμέτρου καλῶϲ γιγνομένου.
πῶϲ οὖν ἄν τιϲ ἐκκόψειε ταῦτα μὴ γνοὺϲ πρότερον ἔχων αὐτά; γνῶναι δ', ὡϲ ἐλέγομεν, ἀδύνατον, ἐπειδὴ ϲφόδρα φιλοῦμεν ἡμᾶϲ.
ἀλλὰ κἂν μὴ ϲαυτὸν ὁ λόγοϲ οὗτοϲ ἐπιτρέπῃ ϲοι κρίνειν, ἄλλον γε ϲυγχωρεῖ δύναϲθαι κρῖναι τὸν μήτε φιλούμενον ὑπὸ ϲοῦ μήτε μιϲούμενον.
ὅταν οὖν ἀκούϲῃϲ τινὰ τῶν κατὰ τὴν πόλιν [ὃν μήτε φιλήϲειν οἶδε μήτε 〈μιϲήϲειν〉] ἐπαινούμενον ὑπὸ πολλῶν ἐπὶ τῷ μηδένα κολακεύειν, ἐκείνῳ προϲφοιτήϲαϲ τῇ ϲαυτοῦ πείρᾳ κρῖνον, εἰ τοιοῦτόϲ ἐϲτιν, οἷοϲ εἶναι λέγεται, καὶ πρῶτον, ἐὰν ἴδῃϲ αὐτὸν ἐπὶ τὰϲ τῶν πλουϲίων τε καὶ πολὺ δυναμένων ἢ καὶ τὰϲ τῶν μονάρχων οἰκίαϲ ἐπιόντα ϲυνεχῶϲ, γίγνωϲκε μάτην ἀκηκοέναι τὸν ἄνθρωπον τοῦτον ἀληθεύειν ἅπαντα (ταῖϲ γὰρ τοιαύταιϲ κολακείαιϲ ἕπεται καὶ τὸ ψεύδεϲθαι), δεύτερον 〈ἢ προϲαγορεύοντα〉 ἢ παραπέμποντα τοὺϲ τοιούτουϲ ὁρῶν αὐτὸν ἢ καὶ ϲυνδειπνοῦντα.
τοιοῦτον γάρ τιϲ ἑλόμενοϲ βίον οὐ μόνον 〈οὐκ〉 ἀληθεύει, ἀλλὰ καὶ κακίαν ὅλην ἐξ ἀνάγκηϲ ἔχει, | φιλοχρήματοϲ ὢν ἢ φίλαρχοϲ ἢ φιλότιμοϲ ἢ φιλόδοξοϲ, ἤ τινα τούτων ἢ πάντα.
τὸν δὲ μὴ προϲαγορεύοντα μήτε παραπέμποντα μήτε ϲυνδειπνοῦντα τοῖϲ πολὺ δυναμένοιϲ ἢ πλουτοῦϲι καὶ κεκολαϲμένῃ τῇ διαίτῃ χρώμενον ἐλπίϲαϲ ἀληθεύϲειν εἰϲ βαθυτέραν ἀφικέϲθαι πειρῶ γνῶϲιν, ὁποῖόϲ τίϲ ἐϲτιν (ἐν ϲυνουϲίαιϲ δ' αὕτη πολυχρονιωτέραιϲ γίγνεται), κἂν εὕρῃϲ τοιοῦτον, ἰδίᾳ ποτὲ μόνῳ διαλέχθητι παρακαλέϲαϲ, ὅ τι ἂν 〈ἐν〉 ϲοὶ βλέπῃ τῶν εἰρημένων παθῶν, εὐθέωϲ δηλοῦν, ὡϲ χάριν ἕξοντι τούτου μεγίϲτην ἡγηϲομένῳ τε ϲωτῆρα μᾶλλον ἢ εἰ νοϲοῦντα τὸ ϲῶμα διέϲωϲε.
κἂν ὑπόϲχηται δηλώϲειν, ὅταν ἴδῃ τι τῶν εἰρημένων πάϲχοντά ϲε, κἄπειτα πλειόνων ἡμερῶν μεταξὺ γιγνομένων μηδὲν εἴπῃ ϲυνδιατρίβων δηλονότι, μέμψαι τὸν ἄνθρωπον, αὖθίϲ τε παρακάλεϲον ἔτι λιπαρέϲτερον ἢ ὡϲ πρόϲθεν, ὅ τι ἂν ὑπὸ ϲοῦ βλέπῃ κατὰ πάθοϲ πραττόμενον, εὐθέωϲ μηνύειν.
ἐὰν δ' εἴπῃ ϲοι, διὰ τὸ μηδὲν ἑωρακέναι περὶ ϲὲ τοιοῦτον ἐν τῷ μεταξύ, διὰ τοῦτο μηδ' αὐτὸϲ εἰρηκέναι, μὴ πειϲθῇϲ εὐθέωϲ μηδ' οἰηθῇϲ ἀναμάρτητοϲ | ἐξαίφνηϲ γεγονέναι, ἀλλὰ δυοῖν θάτερον, ἢ διὰ ῥᾳθυμίαν οὐ προϲεϲχηκέναι ϲοι τὸν παρακληθέντα φίλον ἢ ἐλέγχειν αἰδούμενον ϲιωπᾶν ἢ καὶ μιϲηθῆναι μὴ βουλόμενον διὰ τὸ γινώϲκειν ἅπαϲιν ὡϲ ἔποϲ εἰπεῖν ἀνθρώποιϲ ἔθοϲ εἶναι μιϲεῖν τοὺϲ τἀληθῆ λέγονταϲ, ἢ εἰ μὴ διὰ ταῦτα, ἴϲωϲ 〈μὴ〉 βουλόμενον αὐτὸν ὠφελεῖν ϲε διὰ τοῦτο ϲιωπᾶν, ἢ καὶ 〈δι'〉 ἄλλην τινὰ [ἴϲωϲ] αἰτίαν, ἣν οὐκ ἐπαινοῦμεν ἡμεῖϲ.
ἀδύνατον γὰρ εἶναι τὸ μηδὲν ἡμαρτῆϲθαί ϲοι, πιϲτεύϲαϲ ἐμοὶ τοῦτο νῦν ἐπαινέϲειϲ 〈μ'〉 ὕϲτερον, θεώμενοϲ ἅπανταϲ ἀνθρώπουϲ καθ' ἑκάϲτην ἡμέραν μυρία μὲν ἁμαρτάνονταϲ καὶ κατὰ πάθοϲ πράττονταϲ, οὐ μὴν αὐτούϲ γε παρακολουθοῦνταϲ.
ὥϲτε μηδὲ ϲὺ νόμιζε ϲαυτὸν ἄλλο τι καὶ μὴ ἄνθρωπον εἶναι.
νομίζειϲ δ' ἄλλο τι μᾶλλον 〈ἢ〉 ἄνθρωποϲ ὑπάρχειν, ἐὰν ἀναπείϲῃϲ ϲαυτὸν ἅπαντα καλῶϲ ϲοι πεπρᾶχθαι μὴ ὅτι μηνὸϲ ἑνόϲ, ἀλλὰ μιᾶϲ ἡμέραϲ.
ἴϲωϲ οὖν ἐρεῖϲ, 〈ἢν〉 ἀντιλογικὸϲ ᾖϲ, ἤτοι κατὰ προαίρεϲιν ἢ ἐκ μοχθηροῦ τινοϲ ἔθουϲ γεγονὼϲ τοιοῦτοϲ ἢ καὶ φύϲει φιλόνει|κοϲ ὤν, ὅϲον ἐπὶ τῷ νῦν ὑπ' ἐμοῦ προκεχειριϲμένῳ λόγῳ, τοὺϲ ϲοφοὺϲ ἄνδραϲ ἄλλο τι μᾶλλον ἢ ἀνθρώπουϲ εἶναι.
τούτῳ δή ϲου τῷ λόγῳ τὸν ἡμέτερον ἀντίθεϲ διττὸν ὄντα, τὸν μὲν ἕτερον, ὅτι μόνοϲ ὁ ϲοφὸϲ ἀναμάρτητόϲ ἐϲτι τὸ πάμπαν, ἕτερον δ' ἐπ' αὐτῷ τῷ προϊεμένω, εἴπερ ἀναμάρτητόϲ ἐϲτιν ὁ ϲοφόϲ, οὐδ' ἄνθρωπον ὑπάρχειν αὐτὸν ὅϲον ἐπὶ τῷδε.
καὶ διὰ τοῦτο τῶν <παλαιοτάτων φιλοϲόφων> ἀκούϲῃ λεγόντων ὁμοίωϲιν εἶναι θεῷ τὴν ϲοφίαν.
ἀλλὰ ϲύ γε θεῷ παραπλήϲιοϲ ἐξαίφνηϲ οὐκ ἄν ποτε γένοιο.
ὅπου γὰρ οἱ δι' ὅλου τοῦ βίου 〈τὴν〉 ἀπάθειαν ἀϲκήϲαντεϲ οὐ πιϲτεύονται τελέωϲ αὐτὴν ἐϲχηκέναι, πολὺ δήπου μᾶλλον ὁ μηδέποτ' ἀϲκήϲαϲ ϲύ· μὴ τοίνυν πιϲτεύϲῃϲ τῷ λέγοντι μηδὲν ἑωρακέναι κατὰ πάθοϲ ὑπὸ ϲοῦ πραττόμενον, ἀλλ' ἤτοι μὴ βουλόμενον ὠφελεῖν ϲε νόμιζε λέγειν οὕτωϲ, ἢ μὴ παραφυλάξαι προῃρημένον, ἃ πράττειϲ κακῶϲ, ἢ φυλαττόμενον ὑπὸ ϲοῦ μιϲηθῆναι· τάχα δὲ καὶ εἶδέ ϲέ ποτε δυϲχεράναντα πρὸϲ τὸν ἐπιτιμήϲαντα τοῖϲ ϲοῖϲ ἁμαρτήμαϲί τε καὶ πάθεϲι, ὥϲτ' εἰκότωϲ ϲιωπᾷ, μὴ πιϲτεύων ἀληθεύειν | ϲε λέγοντα βούλεϲθαι ἕκαϲτον εἰδέναι, ὧν ἁμαρτάνειϲ.
ἐὰν δὲ 〈τὸ〉 πρῶτον τῶν ὑπὸ ϲοῦ 〈κατὰ πάθοϲ〉 πραττομένων ἀπαλλαγεὶϲ ϲιωπήϲῃϲ, εὑρήϲειϲ πολλοὺϲ ὀλίγον ὕϲτερον ἀληθῶϲ ἐπανορθουμένουϲ ϲε, καὶ πόλυ γε μᾶλλον, ἐὰν χάριν γνῷϲ τῷ μεμψαμένῳ χωριϲθείϲηϲ ϲου τῆϲ βλάβηϲ τούτου γ' ἕνεκεν.
ἐξ αὐτοῦ δὲ τοῦ διαϲκέψαϲθαι, πότερον ἀληθῶϲ ἢ ψευδῶϲ ἐπετίμηϲέ ϲοι, μεγάληϲ ὠφελείαϲ αἰϲθήϲῃ, κἂν ϲυνεχῶϲ πράττῃϲ αὐτὸ προῃρημένοϲ ὄντωϲ εἷϲ γενέϲθαι καλὸϲ κἀγαθόϲ, ἔϲῃ τοιοῦτοϲ.
ἐν μὲν δὴ τῷ πρώτῳ χρόνῳ μηδ' ἐὰν καὶ ϲκεπτόμενοϲ ἀκριβῶϲ εὕρῃϲ ἐπηρεαϲτικῶϲ τε καὶ ψευδῶϲ [ὡϲ] ἐγκεκληκότα ϲοί τινα, πειρῶ ϲαυτὸν πείθειν, ὡϲ οὐδὲν ἥμαρτεϲ, ἀλλά ϲοι τοῦτο πρῶτον φιλοϲόφημα τὸ καρτερεῖν ἐπηρεαζόμενον.
ὕϲτερον δέ ποτε κατεϲταλμένων ἱκανῶϲ 〈τῶν〉 ϲαυτοῦ παθῶν αἰϲθόμενοϲ ἐπιχειρήϲειϲ ἀπολογεῖϲθαι τοῖϲ ἐπηρεάζουϲι μηδέποτε πικρῶϲ μηδ' ἐλεγκτικῶϲ μηδέ τοι φιλόνεικωϲ ἐμφαίνων [μηδὲ] καταβάλλειν ἐθέλειν ἐκεῖνον, ἀλλ' ὠφελείαϲ ἕνεκα τῆϲ ϲῆϲ, ἵνα τι καὶ πρὸϲ τὴν ἀντιλογίαν ἀντειπόντοϲ αὐτοῦ πιθανὸν ἤτοι πειϲθῇϲ ἐκεῖνον | ἄμεινον γιγνώϲκειν ἢ μετὰ πλείονοϲ ἐξετάϲεωϲ εὕρῃϲ αὑτὸν ἔξω τῶν ἐγκλημάτων 〈ὄντα〉.
οὕτω γοῦν καὶ <Ζήνων> ἠξίου πάντα πράττειν ἡμᾶϲ ἀϲφαλῶϲ, ὡϲ ἀπολογηϲαμένουϲ ὄλιγον 〈ὕϲτερον τοῖϲ παιδαγωγοῖϲ〉.
ὠνόμαζε γὰρ οὕτωϲ ἐκεῖνοϲ ὁ ἀνὴρ τοὺϲ πολλοὺϲ τῶν ἀνθρώπων ἑτοίμουϲ ὄνταϲ τοῖϲ πέλαϲ ἐπιτιμᾶν, κἂν μηδεὶϲ αὐτοὺϲ παρακαλῇ.
χρὴ δὲ τὸν ἀκούοντα μήτε πλούϲιον εἶναι μήτε αἰδοῦϲ ἔχειν πολιτικῆϲ, ὡϲ, ἄν γε ταύτην ἔχῃ, διὰ φόβον οὐδεὶϲ αὐτῷ τἀληθῆ λέξει, καθάπερ οὐδὲ τοῖϲ πλουτοῦϲι διὰ κέρδοϲ οἱ κόλακεϲ· ἀλλὰ κἂν εἴ τιϲ ἀληθεύων παραφανῇ, διανίϲταται πρὸϲ αὐτῶν.
ἐὰν οὖν τιϲ ἤτοι πολλὰ δυνάμενοϲ ἢ καὶ πλούϲιοϲ ἐθελήϲῃ γενέϲθαι καλὸϲ κἀγαθόϲ, ἀποθέϲθαι πρότερον αὐτὸν δεήϲει ταῦτα, καὶ μάλιϲτα νῦν, ὅπου 〈γ'〉 οὐχ εὑρήϲει <Διογένη> δυνάμενον εἰπεῖν τούτῳ τἀληθῆ, κἂν πλουϲιώτατοϲ ᾖ, κἂν μόναρχοϲ.
ἐκεῖνοι μὲν οὖν ὑπὲρ ἑαυτῶν βουλεύϲονται· ϲὺ δ' ὁ μὴ πλούϲιοϲ μηδὲ δυνατὸϲ ἐν πόλει πᾶϲι μὲν ἐπίτρεπε λέγειν, ἃ καταγινώϲκουϲί ϲου, πρὸϲ μηδένα δ' αὐτὸϲ ἀγανάκτει, καὶ οὕτωϲ ἔχε πάνταϲ, ὡϲ | <Ζήνων> ἔλεγε, παιδαγωγούϲ.
οὐ μὴν ὁμοίωϲ ϲε πᾶϲι περὶ ὧν ἂν εἴπωϲιν ἀξιῶ προϲέχειν, ἀλλὰ τοῖϲ ἄριϲτα βεβιωκόϲι πρεϲβύταιϲ.
ὁποῖοι δ' εἰϲὶν οἱ ἄριϲτα βιοῦντεϲ, ὀλίγον ἔμπροϲθεν εἶπον.
ἐν δὲ τῷ χρόνῳ προϊόντι καὶ χωρὶϲ ἐκείνων αὐτὸϲ παρακολουθήϲειϲ καὶ γνώϲῃ, πηλίκα πρόϲθεν [ἦν, ἄν] ἥμαρτεϲ, ἡνίκα μάλιϲτα ἐγώ ϲοι φανοῦμαι λέγων τἀληθῆ, μηδένα φάϲκων ἔξω παθῶν ἢ ἁμαρτημάτων εἶναι, μηδ' ἂν εὐφυέϲτατοϲ ᾖ, μηδ' ἂν 〈ἐν〉 ἔθεϲι καλλίϲτοιϲ τεθραμμένοϲ, ἀλλὰ πάντωϲ τινὰ ϲφάλλεϲθαι καὶ μᾶλλον, ὅταν ἔτι νέοϲ ᾖ.
Δεῖται γὰρ ἀϲκήϲεωϲ ἕκαϲτοϲ ἡμῶν ϲχεδὸν 〈δι'〉 ὅλου τοῦ βίου πρὸϲ τὸ γενέϲθαι τέλειοϲ ἀνήρ.
οὐ μὴν ἀφίϲταϲθαι χρὴ τοῦ βελτίω ποιεῖν ἑαυτόν, εἰ καὶ πεντηκοντούτηϲ τιϲ ὢν αἴϲθοιτο τὴν ψυχὴν λελωβημένοϲ οὐκ ἀνίατον οὐδ' ἀνεπανόρθωτον λώβην.
οὐδὲ γὰρ εἰ τὸ ϲῶμα κακῶϲ διέκειτο πεντηκοντούτηϲ ὤν, ἔκδοτον ἂν ἔδωκε τῇ καχεξίᾳ, πάντωϲ 〈δ'〉 ἂν ἐπειράθη βέλτιον αὐτὸ καταϲκευά|ϲαι, καίτοι τὴν Ἡράκλειον εὐεξίαν οὐ δυνάμενοϲ ϲχεῖν.
μὴ τοίνυν μηδ' ἡμεῖϲ ἀφιϲτώμεθα τοῦ βελτίω τὴν ψυχὴν ἐργάζεϲθαι, κἂν τὴν τοῦ ϲοφοῦ μὴ δυνώμεθα ϲχεῖν, ἀλλὰ μάλιϲτα μὲν ἐλπίζωμεν ἕξειν κἀκείνην, ἂν ἐκ μειρακίου προνοώμεθα τῆϲ ψυχῆϲ ἡμῶν, εἰ δὲ μή, ἀλλὰ τοῦ γε μὴ πάναιϲχρον αὐτὴν γενέϲθαι, καθάπερ ὁ Θερϲίτηϲ τὸ ϲῶμα, φροντίζωμεν.
εἴ γ' οὖν ἐφ' ἡμῖν ἦν γινομένοιϲ ἐντυχεῖν τῷ προνοουμένῳ τῆϲ γενέϲεωϲ ἡμῶν δεομένοιϲ τε τοῦ λαβεῖν ϲῶμα γενναιότατον, ὁ δ' [ἣ] ἠρνήϲατο, πάντωϲ ἂν ἐφεξῆϲ ἐδεήθημεν αὐτοῦ δεύτερον γοῦν ἢ τρίτον ἢ τέταρτον αὐτὸ ϲχεῖν ἀπὸ τοῦ πρώτου κατ' εὐεξίαν.
ἀγαπητὸν γὰρ εἰ καὶ μὴ τὸ τοῦ Ἡρακλέουϲ, ἀλλὰ τό γε τοῦ Ἀχιλλέωϲ ϲχεῖν, ἢ εἰ μηδὲ τούτου, τό γε τοῦ Αἴαντοϲ ἢ Διομήδουϲ ἢ Ἀγαμέμνονοϲ ἢ Πατρόκλου, εἰ δὲ μὴ τούτων, ἄλλων γέ τινων ἀγαϲτῶν ἡρώων.
οὕτωϲ οὖν, εἰ καὶ μὴ τὴν τελείαν εὐεξίαν τιϲ οἷόϲ τ' ἐϲτὶ τῆϲ ψυχῆϲ ἔχειν, δέξαιτ' ἂν οἶμαι δεύτεροϲ ἢ τρίτοϲ ἢ τέταρτοϲ | γενέϲθαι μετὰ τὸν ἄκρον.
οὐκ ἀδύνατον δὲ τοῦτο τῷ βουληθέντι κατεργάϲαϲθαι χρόνῳ πλείονι ϲυνεχῶϲ τῆϲ ἀϲκήϲεωϲ γενομένηϲ.
ἐγὼ δὲ μειράκιον ὢν ἔτι ταῦτ' ἀϲκήϲαϲ, ἐπιδὼν ἄνθρωπον ἀνοῖξαι θύραν ϲπεύδοντα, μὴ προχωρούϲηϲ εἰϲ τὸ δέον αὐτῷ τῆϲ πράξεωϲ δάκνοντα τὴν κλεῖν καὶ λακτίζοντα τὴν θύραν καὶ λοιδορούμενον τοῖϲ θεοῖϲ ἠγριωμένον τε τοὺϲ ὀφθαλμοὺϲ ὥϲπερ οἱ μαινόμενοι καὶ μικροῦ δεῖν αὐτὸν ἀφρὸν ὡϲ οἱ κάπροι προϊέμενον ἐκ τοῦ ϲτόματοϲ ἐμίϲηϲα τὸν θυμὸν οὕτωϲ, ὥϲτε μηκέτ' ὀφθῆναι δι' αὐτὸν ἀϲχημονοῦντά με.
ἀρκέϲει δὲ καὶ τοῦτο τήν γε πρώτην, ὡϲ μήτε θεοῖϲ λοιδορεῖϲθαί ϲε μήτε λακτίζειν μήτε δάκνειν τοὺϲ λίθουϲ καὶ τὰ ξύλα, [καὶ] μήτ' ἄγριον ἐμβλέπειν, ἀλλ' ἐν ϲαυτῷ κατέχειν τε καὶ κρύπτειν τὴν ὀργήν.
ἀόργητοϲ μὲν γὰρ εὐθέωϲ ἅμα τῷ βουληθῆναι γενέϲθαι 〈τιϲ〉 οὐ δύναται, καταϲχεῖν δὲ τὸ τοῦ πάθουϲ ἄϲχημον δύναται.
τοῦτο δ' ἂν πολλάκιϲ ποιήϲῃ, γνωριεῖ ποτε καὶ αὐτὸϲ ἑαυτὸν ἧττον νῦν 〈ἢ〉 πρόϲθεν ὀργιζόμενον, ὡϲ μήτ' ἐπὶ ϲμικροῖϲ μήτ' ἐπὶ | μέϲοιϲ θυμοῦϲθαι ἀλλ' ἐπὶ μόνοιϲ τοῖϲ μεγάλοιϲ μικρόν.
οὕτωϲ γὰρ ὑπάρξει ποθ' ὕϲτερον αὐτὸν καὶ ἐπὶ τοῖϲ μεγίϲτοιϲ ὀργίζεϲθαι μικρόν, ἤν τιϲ ὅπερ ἐγὼ προϲτάξαϲ αὑτῷ μειράκιον ὢν ἔτι διὰ παντὸϲ ἐφύλαξα τοῦ βίου, 〈φυλάξῃ〉 τὸ μηδέποτε τυπτῆϲαι τῇ χειρί μου μηδένα τῶν οἰκετῶν, ὅπερ ἤϲκητό μου καὶ τῷ πατρί· καὶ πολλοῖϲ ἐπετίμηϲε τῶν φίλων περιθλάϲαϲι νεῦρον ἐν τῷ πατάξαι κατὰ τῶν ὀδόντων οἰκέταϲ, ἀξίουϲ εἶναι λέγων ἐπὶ τῇ γενομένῃ φλεγμονῇ καὶ ϲπαϲθῆναι καὶ ἀποθανεῖν, ὅπου γ' ἐξῆν αὐτοῖϲ καὶ νάρθηκι καὶ ἱμάντι μικρὸν ὕϲτερον ἐμφορῆϲαι πληγάϲ, ὅϲαιϲ ἠβούλοντο τῇ βουλῇ τὸ τοιοῦτον ἔργον ἐπιτελεῖν.
ἄλλοι δ' οὐ μόνον πὺξ 〈παίουϲιν〉, ἀλλὰ καὶ λακτίζουϲι καὶ τοὺϲ ὀφθαλμοὺϲ ἐξορύττουϲι καὶ γραφείῳ κεντοῦϲιν, ὅταν τοῦτο τύχωϲιν ἔχοντεϲ.
εἶδον δέ τινα καὶ καλάμῳ δι' οὗ γράφομεν ὑπ' ὀργῆϲ εἰϲ τὸν ὀφθαλμὸν πατάξαντα τὸν οἰκέτην.
Ἀδριανὸϲ δ' αὐτοκράτωρ, ὥϲ φαϲι, γραφείῳ πατάξαϲ εἰϲ τὸν ὀφθαλμὸν ἕνα τῶν ὑπηρετῶν, ἐπειδὴ διὰ τὴν πληγὴν ταύτην ἔγνω γενόμενον ἑτερόφθαλμον, ἐκάλεϲέ τε καὶ ϲυνεχώρηϲεν ἀντὶ τοῦ πάθουϲ αἰτεῖν | παρ' αὐτοῦ δῶρον.
ἐπεὶ δὲ διεϲιώπηϲεν ὁ πεπονθώϲ, αὖθιϲ ἠξίωϲεν ὁ Ἀδριανὸϲ αἰτεῖν, ὅτι βούλοιτο, θαρροῦντα· τὸν δ' ἄλλων μὲν οὐδέν, ὀφθαλμὸν 〈δ'〉 αἰτῆϲαι.
τί γὰρ ἂν καὶ γένοιτο δῶρον ἀντάξιον ἀπωλείαϲ ὀφθαλμοῦ; βούλομαι δέ ϲε καὶ τῶν ἐμοί ποτε ϲυμβάντων ἑνὸϲ ἀναμνῆϲαι καίτοι γ' ἤδη πολλάκιϲ ὑπὲρ αὐτοῦ εἰρηκώϲ· ἀπονοϲτήϲαϲ γὰρ ἐκ Ῥώμηϲ ϲυνωδοιπόρηϲά τινι φίλῳ τῶν ἐκ Γόρτυνοϲ τῆϲ Κρήτηϲ ἀνδρί, 〈ὃϲ〉 τὰ μὲν ἄλλα λόγου τινὸϲ ἄξιοϲ (καὶ γὰρ ἁπλοῦϲ ἦν καὶ φιλικὸϲ καὶ χρηϲτὸϲ ἐλευθέριόϲ τε περὶ τὰϲ ἐφ' ἡμέραϲ δαπάναϲ), ἦν δ' ὀργίλοϲ οὕτωϲ, ὡϲ ταῖϲ ἑαυτοῦ χερϲὶ χρῆϲθαι κατὰ τῶν οἰκετῶν, ἔϲτι δ' ὅτε καὶ τοῖϲ ϲκέλεϲι, πολὺ δὲ μᾶλλον ἱμάντι καὶ ξύλῳ τῷ παρατυχόντι.
γενομένοιϲ οὖν ἡμῖν ἐν Κορίνθῳ πάντα μὲν ἔδοξε τὰ ϲκεύη καὶ τοὺϲ οἰκέταϲ ἀπὸ Κεγχρεῶν εἰϲ Ἀθήναϲ ἐκπέμψαι κατὰ πλοῦν ἐκτὸϲ δυεῖν, αὐτὸν δ' ὄχημα μιϲθωϲάμενον πεζῇ διὰ Μεγάρων πορεύεϲθαι.
καὶ δὴ διελθόντων ἡμῶν Ἐλευϲῖνα καὶ κατὰ τὸ Θριάϲιον ὄντων ἤρετο τοὺϲ ἑπομένουϲ οἰκέταϲ | αὐτῷ περί τινοϲ ϲκεύουϲ· οἱ δ' οὐκ εἶχον ἀποκρίναϲθαι.
θυμωθεὶϲ οὖν, ἐπεὶ μηδὲν ἄλλο εἶχε, δι' οὗ πατάξειε τοὺϲ νεανίϲκουϲ, ἐν θήκῃ περιεχομένην μάχαιραν μεγάλην ἀνελόμενοϲ, ἅμα τῇ θήκῃ καταφέρει τῆϲ κεφαλῆϲ ἀμφοτέρων, οὐ πλατεῖαν ἐπενεγκών (οὐδὲν γὰρ 〈ἂν〉 οὕτωϲ εἴργαϲτο δεινόν), ἀλλὰ κατὰ τὸ τέμνον τοῦ ξίφουϲ.
ἥ τ' οὖν θήκη διετμήθη παραχρῆμα καὶ τραῦμα μέγιϲτον ἐπὶ τῆϲ κεφαλῆϲ διττὸν ἀμφοτέροιϲ εἰργάϲατο· δὶϲ γὰρ ἑκάτερον αὐτῶν ἐπάταξεν.
ὡϲ δὲ πλεῖϲτον 〈καὶ〉 ἄμετρον αἷμα χεόμενον ἐθεάϲατο, καταλιπὼν ἡμᾶϲ εἰϲ Ἀθήναϲ ἀπῄει βαδίζων ὠκέωϲ ἕνεκα τοῦ 〈μὴ〉 διαφθαρῆναί τινα τῶν οἰκετῶν ἔτι παρόντοϲ αὐτοῦ.
ἐκείνουϲ μὲν οὖν ἡμεῖϲ ἐϲώϲαμεν εἰϲ τὰϲ Ἀθήναϲ.
ὁ δὲ φίλοϲ ὁ Κρὴϲ ἑαυτοῦ καταγνοὺϲ μεγάλωϲ εἰϲάγει με λαβόμενοϲ τῆϲ χειρὸϲ εἰϲ οἶκόν τινα, καὶ προϲδοὺϲ ἱμάντα καὶ ἀποδυϲάμενοϲ ἐκέλευϲε μαϲτιγοῦν αὑτὸν ἐφ' οἷϲ ἔπραξεν ὑπὸ τοῦ καταράτου θυμοῦ βιαϲθείϲ· αὐτὸϲ γὰρ οὕτωϲ ὠνόμαϲεν.
ἐμοῦ δ' ὡϲ εἰκὸϲ γελῶντοϲ ἐδεῖτο προϲπίπτων τοῖϲ γόναϲι, μὴ ἄλλωϲ ποιεῖν.
εὔδηλον οὖν, ὅτι μᾶλλον ἐποίει με γελᾶν, | ὅϲῳ μᾶλλον ἐνέκειτο μαϲτιγωθῆναι δεόμενοϲ.
ἐπειδὴ 〈δὲ〉 ταῦτα ποιούντων ἡμῶν ἱκανὸϲ ἐτρίβετο χρόνοϲ, ὑπεϲχόμην αὐτῷ δώϲειν πληγάϲ, εἴ μοι παράϲχοι καὶ αὐτὸϲ ἕν, ὃ ἂν αἰτήϲω, ϲμικρὸν πάνυ.
ὡϲ δ' ὑπέϲχετο, παρεκάλουν παραϲχεῖν μοι τὰ ὦτα λόγον τινὰ διερχομένῳ, καὶ τοῦτ' ἔφην εἶναι τὸ αἴτημα.
τοῦ δ' ὑποϲχομένου πράξειν οὕτωϲ, πλέον αὐτῷ διελέχθην ὑποτιθέμενοϲ, ὅπωϲ χρὴ παιδαγωγῆϲαι τὸ ἐν ἡμῖν θυμοειδέϲ, [τ]ᾧ λόγῳ δῆλον ὅτι καὶ διαμαϲτιγῶν ἀλλ' ἑτέρῳ τρόπῳ, παιδαγωγήϲαϲ ἀπῆλθον.
ἐκεῖνοϲ μὲν οὖν 〈ἐν〉 ἐνιαυτῷ προνοηϲάμενοϲ ἑαυτοῦ πολὺ βελτίων ἐγένετο.
ϲὺ δ' εἰ καὶ μὴ πολὺ γένοιο βελτίων, ἀρκεϲθήϲῃ γε καὶ μικρῷ τινι κατὰ τὸν πρῶτον ἐνιαυτὸν ἐπιδοῦναι πρὸϲ τὸ κρεῖττον.
ἐὰν γὰρ ἐπιμείνῃϲ τῷ πάθει 〈τ'〉 ἀντέχων καὶ πραΰνων τὸν θυμόν, ἀξιολογώτερον ἐπιδώϲειϲ κατὰ τὸ δεύτερον ἔτοϲ.
εἶτ' ἐὰν ἔτι διαμείνῃϲ ἑαυτοῦ προνοούμενοϲ καὶ μᾶλλον ἐν τῷ τρίτῳ καὶ μετ' αὐτὸν ἐν τῷ τετάρτῳ | καὶ πέμπτῳ καὶ τοῖϲ ἑξῆϲ, αἰϲθήϲῃ μεγάληϲ αὐξήϲεωϲ εἰϲ βίου ϲεμνότητα.
αἰϲχρὸν γάρ, ἵνα μέν τιϲ ἰατρὸϲ ἀγαθὸϲ ἢ ῥήτωρ ἢ γραμματικὸϲ ἢ γεωμέτρηϲ γένηται, πολλοῖϲ ἔτεϲιν ἐφεξῆϲ 〈πάντα〉 κινεῖν, ϲὲ δ' ἄνθρωπον ἀγαθόν ποτε γενέϲθαι τῷ μήκει τοῦ χρόνου κάμνειν.
Τίϲ οὖν ἐϲτιν ἡ τῆϲ ἀϲκήϲεωϲ ἀρχή; πάλιν ἀναλάβωμεν (ὑπὲρ γὰρ τῶν ἀναγκαιοτάτων οὐδὲν χεῖρόν ἐϲτι καὶ δὶϲ καὶ τρὶϲ λέγειν τὰ αὐτά) τὸ μηδέποτε μηδένα τῶν οἰκετῶν ἁμαρτάνοντα διὰ τῶν ἑαυτοῦ χειρῶν νουθετεῖν· ἀλλ' ὥϲπερ ἐγώ ποτε πυθόμενοϲ αἰδεῖϲθαι <Πλάτωνα> πρόϲ τινα τῶν ὑπηρετῶν ἁμαρτόντα διὰ παντὸϲ οὕτωϲ ἔπραξα, καλὸν ἡγηϲάμενοϲ εἶναι τὸ ἔργον, οὕτω καὶ ϲὺ παράγγειλον ἑαυτῷ μήτ' αὐτὸϲ διὰ τῶν αὑτοῦ χειρῶν οἰκέτην πλῆξαι μήτ' ἄλλῳ προϲτάξαι, παρ' ὃν ἂν ὀργιϲθῇϲ χρόνον, ἀλλ' εἰϲ τὴν ὑϲτεραίαν ἀναβαλέϲθαι.
καταϲτάντοϲ γάρ τοι τοῦ θυμοῦ ϲωφρονέϲτερον ἐπιϲκέψῃ, πόϲαϲ χρὴ πληγὰϲ ἐντεῖναι τῷ τῆϲ κολάϲεωϲ ἀξίῳ.
ἢ μηδὲ τὴν ἀρχὴν ἄμεινόν ἐϲτι | ϲὺν γνώμῃ πρᾶξαι οὕτωϲ αἰτήϲαντα ἱμάντα καὶ ϲωφρονίϲαντα λόγῳ καὶ ἀπειλήϲαντα μηκέτι τοῦ λοιποῦ ϲυγχωρήϲειν, ἐὰν ὁμοίωϲ ἁμάρτῃ; πολλῷ γὰρ ἄμεινόν ἐϲτι μηκέτι ζέοντοϲ τοῦ θυμοῦ πράττειν, ἃ πράττειϲ, ἔξω τῆϲ ἀλογίϲτου μανίαϲ γενόμενον, ὁπότε καινῷ λογιϲμῷ τὸ ποιητέον εὑρήϲειϲ.
ὅτι γὰρ ὁ θυμὸϲ οὐδὲν ἀποδεῖ μανίαϲ, ἐξ αὐτῶν ὧν ποιοῦϲιν οἱ θυμούμενοι μαθεῖν ἔϲτι.
παίοντεϲ γὰρ καὶ λακτίζοντεϲ καὶ καταϲχίζοντεϲ ἱμάτια καὶ θορυβῶδεϲ ἐμβλέποντεϲ ἕκαϲτα πράττουϲιν, ἄχρι τοῦ, καθάπερ ἔφην, καὶ θύραιϲ καὶ λίθοιϲ καὶ κλειϲὶν ὀργίζεϲθαι καὶ τὰ μὲν καταράϲϲειν, τὰ δὲ δάκνειν, τὰ δὲ λακτίζειν.
ἀλλ' ἴϲωϲ φήϲειϲ ϲὺ ταῦτα τῶν ὄντωϲ μαινομένων εἶναι, τὰ δ' ὑπὸ ϲοῦ γιγνόμενα ϲωφρονούντων· ἐγὼ δ' ὅτι μὲν ἔλαττον ἁμαρτάνουϲι τῶν τοὺϲ λίθουϲ καὶ τὰϲ θύραϲ καὶ τὰϲ κλεῖϲ δακνόντων τε καὶ λακτιζόντων οἱ τοὺϲ οἰκέταϲ ταῖϲ ἑαυτῶν παίοντεϲ χερϲὶν ὁμολογῶ, πέπειϲμαι δὲ καὶ τὸ πρὸϲ ἄνθρωπον ἀνίατόν τι ποιεῖν ἢ μικρᾶϲ μανίαϲ ἔργον ὑπάρχειν ἢ ζῴου τινὸϲ ἀλόγου τε καὶ ἀγρίου· 〈ὅπ〉ου γὰρ | μόνοϲ ἄνθρωποϲ ἐξαίρετον ἔχει παρὰ τὰ ἄλλα τὸ λογίζεϲθαι, τοῦτ' ἐὰν ἀπορρίψαϲ τῷ θυμῷ χαρίζηται, ζῴου, οὐκ ἀνθρώπου βίοϲ.
μὴ τοίνυν νόμιζε φρόνιμον ἄνθρωπον ὑπάρχειν, ὃϲ ἂν αὐτὸ τοῦτο μόνον ἐκφύγῃ 〈τὸ〉 λακτίζειν καὶ δάκνειν καὶ κεντεῖν τοὺϲ πέλαϲ ὁ γὰρ τοιοῦτοϲ οὐκέτι μέν ἐϲτι θηρίον, οὐ μὴν ἤδη γε φρόνιμοϲ ἄνθρωποϲ ἀλλ' ἐν τῷ μεταξὺ τούτων καὶ τῶν θηρίων.
ἆρ' οὖν ἀρκεῖ ϲοι μηκέτ' εἶναι θηρίῳ, τοῦ 〈δ'〉 ἄνθρωποϲ γενέϲθαι καλὸϲ κἀγαθὸϲ οὐ πεφρόντικαϲ; ἢ βέλτιον, ὥϲπερ οὐκέτι θηρίον, οὕτω μηδ' ἄφρονά ϲε μηδ' ἀλόγιϲτον ἔτι διαμένειν; ἔϲῃ δὲ τοιοῦτοϲ, ἐὰν μηδέποτε θυμῷ δουλεύων, ἀλλ' ἀεὶ [δια]λογιζόμενοϲ ἅπαντα πράττῃϲ ἅ [παντα] ϲοι χωρὶϲ τοῦ πάθουϲ ϲκεπτομένῳ φαίνεται κράτιϲτα.
πῶϲ οὖν ἔϲται τοῦτο; τιμήϲαντόϲ ϲου τιμῆϲ ϲεαυτὸν μεγίϲτηϲ, ἧϲ οὐδ' ἐπινοῆϲαι δυνατόν ἐϲτι μείζονα.
τὸ γὰρ ἁπάντων ἀνθρώπων ὀργιζομένων αὐτὸν ἀόργητον εἶναι, τί ἄλλο ἐϲτὶν 〈ἢ〉 ἑαυτὸν ἐπιδεῖξαι πάντων ἀνθρώπων βελτίονα; ϲὺ δ' ἴϲωϲ [τί ἄλλο ἐϲτὶν ἑαυτὸν ἀποδεῖξαι] νομίζεϲθαι μὲν εἶναι βελτίων ἐθέλειϲ, εἶναι δὲ ὄντωϲ βελτίων οὐ βούλει, καθάπερ εἴ τιϲ ἐπεθύμηϲε νομίζεϲθαι μὲν ὑγιαίνειν τὸ ϲῶμα, νοϲεῖν δὲ κατ' ἀλήθειαν.
ἢ οὐχ ἡγεῖ νόϲημα ψυχῆϲ εἶναι τὸν θυμόν; ἢ μάτην ὑπὸ τῶν παλαιῶν ὀνομάζεϲθαι νομίζειϲ πάθη ψυχῆϲ πάντα ταῦτα, λύπην ὀργὴν θυμὸν ἐπιθυμίαν φόβον; ἀλλ' ἔμοιγε δοκεῖ βέλτιον εἶναι [δοκεῖ] μακρῷ 〈τὸν βουλόμενον ὡϲ〉 ἐπὶ πολὺ ἔχειν ἄνευ τῶν εἰρημένων παθῶν πρῶτον μὲν ἐξαναϲτάντα τῆϲ κοίτηϲ ἐπιϲκοπεῖϲθαι πρὸ πάντων τῶν καθ' ἡμέραν ἔργων, ἆρα βέλτιόν ἐϲτι πάθεϲι δουλεύοντα ζῆν ἢ λογιϲμῷ χρῆϲθαι πρὸϲ ἅπαντα· δεύτερον δ', ὅτι τῷ βουλομένῳ γίγνεϲθαι καλῷ κἀγαθῷ παρακλητέον [δ'] ἐϲτὶ τὸν δηλώϲοντα τῶν ὑφ' ἑαυτοῦ πραττομένων οὐκ ὀρθῶϲ ἕκαϲτον· εἶθ' ὅτι 〈χρὴ〉 καθ' ἑκάϲτην ἡμέραν τε καὶ ὥραν ἔχειν ἐν προχείρῳ τὴν δόξαν ταύτην, ὡϲ ἄμεινον μέν ἐϲτιν ἑαυτὸν τιμῆϲαι τῶν καλῶν κἀγαθῶν, τοῦτο δ' ἄνευ τοῦ ϲχεῖν τὸν δηλώϲαντα τῶν ἁμαρτανομένων ἕκαϲτον ἀδύνατόν ἐϲτιν ἡμῖν περιγενέϲθαι, καὶ μέντοι καὶ [τὸν] ϲωτῆρα ἐκεῖνον | καὶ φίλον μέγιϲτον ἡγεῖϲθαι τὸν μηνύϲαντα τῶν πλημμελουμένων ἕκαϲτα· εἶθ' ὅτι, κἂν ψευδῶϲ ϲοι φαίνηταί ποτ' ἐγκαλέϲαϲ, ἀόργητον προϲήκει φαίνεϲθαι, πρῶτον μὲν ὅτι δύνατόν ἐϲτιν ἐκεῖνον ϲοῦ βέλτιον ὁρᾶν ἕκαϲτον ὧν ἁμαρτάνων τυγχάνειϲ, ὥϲπερ καί ϲε τῶν ἐκείνου τι, δεύτερον ὅτι κἂν ἐπηρεάϲῃ ποτὲ ψευδῶϲ, ἀλλ' οὖν ἐπήγειρέ ϲε πρὸϲ ἀκριβεϲτέραν ἐπίϲκεψιν, ὧν πράττειϲ.
ὃ δ' ἐϲτὶ μέγιϲτον ἐν τούτῳ, ἀεὶ φύλαττε, προῃρημένοϲ γε τιμᾶν ϲεαυτόν.
ἔϲτι δὲ τοῦτο διὰ μνήμηϲ ἔχειν πρόχειρα τό τε τῶν ὀργιζομένων τῆϲ ψυχῆϲ αἶϲχοϲ τό τε τῶν ἀοργήτων κάλλοϲ.
ὃϲ γὰρ ἁμαρτάνειν ἐθιϲθεὶϲ χρόνῳ πολλῷ δυϲέκνιπτον ἔϲχε τὴν κηλῖδα τῶν παθῶν, τούτῳ καὶ τῶν δογμάτων, οἷϲ πειθόμενοϲ ἀνὴρ γενήϲῃ καλὸϲ κἀγαθόϲ, ἐν πολλῷ χρόνῳ προϲήκει μελετᾶν ἕκαϲτον.
ἐπιλανθανόμεθα γὰρ αὐτοῦ ῥᾳδίωϲ ἐκπίπτοντοϲ τῆϲ ψυχῆϲ ἡμῶν διὰ τὸ φθάϲαι πεπληρῶϲθαι τοῖϲ πάθεϲιν αὐτήν.
τοιγαροῦν παρακολουθητέον ἐϲτὶν ἑκάϲτῳ τῶν ϲωθῆναι βουλομένων, ὡϲ 〈δεῖ〉 μηδεμίαν ὥραν ἀπορρᾳθυμεῖν, ἐπιτρεπτέον τε πᾶϲι κατηγορεῖν ἡμῶν, 〈παρ〉ακουϲτέον | τε πράωϲ αὐτῶν καὶ χάριν 〈ἰϲτέον〉 οὐ τοῖϲ κολακεύουϲιν, ἀλλὰ τοῖϲ ἐπιπλήττουϲιν.
ἀνεῴχθω ϲου ἡ θύρα διὰ παντὸϲ τῆϲ οἰκήϲεωϲ 〈καὶ〉 ἐξέϲτω τοῖϲ ϲυνήθεϲιν εἰϲιέναι πάντα καιρόν, ἢν οὕτωϲ ᾖϲ παρεϲκευαϲμένοϲ, ὡϲ θαρρεῖν ὑπὸ τῶν εἰϲιόντων εὑρίϲκεϲθαι μηδενὶ τῶν μεγάλων ἁμαρτημάτων ἰϲχυρῶϲ κατειλημμένον.
ἔϲτι δ' ὥϲπερ τῷ 〈ἄκοντι〉 πᾶν ἐκκόψαι δύϲκολον, οὕτω τὰ μεγάλα τῷ βουληθέντι ῥᾷϲτον.
τῆϲ θύραϲ οὖν ἀνεῳγμένηϲ ϲου διὰ παντόϲ, ὡϲ εἶπον, ἐξουϲία τοῖϲ ϲυνήθεϲιν ἔϲτω κατὰ πάντα καιρὸν εἰϲιέναι.
ὡϲ δ' οἱ ἄλλοι πάντεϲ ἄνθρωποι προελθόντεϲ εἰϲ τὸ δημόϲιον ἅπαντα πειρῶνται πράττειν κοϲμίωϲ, οὕτω ϲὺ κατὰ τὴν ἰδίαν οἰκίαν πρᾶττε.
ἀλλ' ἐκεῖνοι μὲν αἰδούμενοι τοὺϲ ἄλλουϲ ἁμαρτόντεϲ τι φωραθῆναι μόνουϲ ἑαυτοὺϲ οὐκ αἰδοῦνται, ϲὺ δὲ ϲαυτὸν αἰδοῦ μάλιϲτα πειθόμενοϲ τῷ φάντι· πάντων δὲ μάλιϲτ' αἰϲχύνεο ϲαυτόν.
οὕτω γὰρ πράττων δυνήϲῃ ποτὲ τὴν τοῦ θυμοειδοῦϲ ἐν ϲοὶ δύναμιν ἄλογον ὥϲπερ τι θηρίον ἡμε|ρῶϲαί τε καὶ πραῧναι· ἢ δεινὸν ἂν εἴη τοὺϲ μὲν ἱππικοὺϲ ἄνδραϲ ἀχρείουϲ τοὺϲ ἵππουϲ παραλαβόνταϲ ἐν ὀλίγῳ χρόνῳ χειροήθειϲ ἐργάζεϲθαι, ϲὲ δ' οὐκ ἔξωθέν τι λαβόντα ζῷον, ἀλλ' ἐν τῇ ϲαυτοῦ ψυχῇ δύναμιν ἄλογον, ᾗ διὰ παντὸϲ ὁ λογιϲμόϲ ϲου ϲυνοικεῖ, μὴ δυνηθῆναι πραῧναι ταύτην, εἰ καὶ μὴ ταχέωϲ, ἀλλ' ἐν μακροτέρῳ χρόνῳ.
Λέλεκται 〈δ'〉 ἐπὶ πλέον ἐν τοῖϲ Περὶ ἠθῶν ὑπομνήμαϲιν, ὅπωϲ 〈ἂν〉 ἀρίϲτην τιϲ αὐτὴν ἐργάϲαιτο καὶ ὡϲ τὴν μὲν ἰϲχὺν οὐ χρὴ καταβαλεῖν αὐτῆϲ, ὥϲπερ οὐδὲ τῶν ἵππων τε καὶ κυνῶν, οἷϲ χρώμεθα, τὴν δ' εὐπείθειαν ὡϲ ἐκείνων οὕτω καὶ ταύτηϲ ἀϲκεῖν.
ἐπιδέδεικται δέ ϲοι [καὶ] δι' ἐκείνων τῶν ὑπομνημάτων οὐχ ἥκιϲτα καὶ ὅπωϲ αὐτῇ πάλιν τῇ τοῦ θυμοειδοῦϲ δυνάμει ϲυμμάχῳ χρήϲῃ κατὰ τῆϲ ἑτέραϲ, ἣν ἐπιθυμητικὴν ἐκάλουν οἱ <παλαιοὶ φιλόϲοφοι>, φερομένηϲ ἀλογίϲτωϲ ἐπὶ τὰϲ διὰ τοῦ ϲώματοϲ ἡδονάϲ.
ὥϲπερ οὖν αἰϲχρὸν θέαμα διὰ θυμὸν ἄνθρωποϲ ἀϲχημονῶν, οὕτω καὶ δι' ἔρωτα καὶ γαϲτριμαργίαν, οἰνοφλυγίαν τε καὶ λιχνείαν, 〈ἃ〉 τῆϲ ἐπιθυμητικῆϲ ἐϲτι δυ|νάμεωϲ ἔργα τε καὶ πάθη, προϲεοικυίαϲ οὐχ ἵππῳ καὶ κυνί, καθάπερ εἴκαϲα τὴν πρώτην, ἀλλ' ὑβριϲτῇ κάπρῳ καὶ τράγῳ καί τινι τῶν ἀγρίων ἡμερωθῆναι μὴ δυναμένων.
διὸ ταύτηϲ μὲν οὐδεμία παίδευϲιϲ τοιαύτη ἐϲτὶν οἵα τῆϲ ἑτέραϲ ἡ εὐπείθεια, ὃ δ' ἐκάλουν οἱ <παλαιοὶ> κολάζειν ἀναλογίαν τινὰ ἔχει πρὸϲ τήνδε.
γίγνεται δ' ἡ κόλαϲιϲ τῆϲ δυνάμεωϲ ταύτηϲ ἐν τῷ μὴ παρέχειν αὐτῇ 〈τὴν〉 τῶν ἐπιθυμουμένων ἀπόλαυϲιν· ἰϲχυρὰ μὲν γὰρ οὕτω καὶ μεγάλη γίγνεται, κολαϲθεῖϲα δὲ μικρά τε καὶ ἀϲθενήϲ, ὡϲ ἔπεϲθαι τῷ λογιϲμῷ δι' ἀϲθένειαν, οὐ 〈δι'〉 εὐπείθειαν.
οὕτωϲ γοῦν καὶ αὐτῶν τῶν ἀνθρώπων ὁρῶμεν ἑπομένουϲ τοῖϲ βελτίοϲι τοὺϲ χείρουϲ, ἢ ἄκονταϲ βιαζομένουϲ ὥϲπερ τὰ παιδία καὶ τοὺϲ οἰκέταϲ ἢ πειϲθένταϲ ἑκόνταϲ ὥϲπερ τοὺϲ ἀγαθοὺϲ φύϲει.
καὶ τοίνυν καὶ πρόϲρημα τῶν μὴ κολαϲθέντων αὐτὸ δὴ τοῦ〈το〉 <τοῖϲ παλαιοῖϲ> ϲύνηθέϲ ἐϲτιν, ὡϲ ἀκόλαϲτοϲ ὅδε τιϲ ἄνθρωπόϲ ἐϲτιν, ἐφ' οὗ δηλονότι τὴν ἐπιθυμητικὴν δύναμιν οὐκ ἐκόλαϲεν ἡ λογιϲτική.
δύο γὰρ ἔχομεν ἐν ταῖϲ ψυχαῖϲ δυνάμειϲ ἀλόγουϲ, μίαν μέν, ἧϲ | 〈τὸ〉 θυμοῦϲθαί τε παραχρῆμα καὶ ὀργίζεϲθαι τοῖϲ δόξαϲί τι πλημμελεῖν εἰϲ ἡμᾶϲ ἔργον ἐϲτί.
τῆϲ δ' αὐτῆϲ ταύτηϲ καὶ τὸ μηνιᾶν ἄχρι πλείονοϲ, ὃ τοϲούτῳ πλεῖόν ἐϲτι θυμοῦ πάθοϲ, ὅϲῳ καὶ χρονιώτερον.
ἄλλη δ' ἐϲτὶν ἐν ἡμῖν δύναμιϲ ἄλογοϲ ἐπὶ τὸ φαινόμενον ἡδὺ προπετῶϲ φερομένη, πρὶν διαϲκέψαϲθαι, πότερον ὠφέλιμόν ἐϲτι καὶ καλόν, ἢ βλαβερόν τε καὶ 〈κακόν〉.
ταύτηϲ οὖν ἐπέχειν πειρῶ τὴν ϲφοδρότητα, πρὶν αὐξηθεῖϲαν ἰϲχὺν δυϲνίκητον κτήϲαϲθαι.
τηνικαῦτα γὰρ οὐδ' ἂν θελήϲῃϲ ἔτι καταϲχεῖν αὐτὴν δυνήϲῃ, κἄπειτα φήϲειϲ, ὅπερ ἤκουϲά τινοϲ ἐρῶντοϲ, ἐθέλειν μὲν παύϲαϲθαι, μὴ δύναϲθαι δέ, παρακαλέϲειϲ τε μάτην ἡμᾶϲ ὡϲαύτωϲ ἐκείνῳ τῷ δεομένῳ βοηθῆϲαί τε καὶ τὸ πάθοϲ ἐκκόψαι.
καὶ γὰρ τῶν τοῦ ϲώματοϲ παθῶν ἔνια διὰ μέγεθόϲ ἐϲτιν ἀνίατα.
ϲὺ δ' ἴϲωϲ οὐδ' ἐνενόηϲάϲ ποτε τοῦτο.
βέλτιον οὖν ϲοι κἂν νῦν ἐννοῆϲαί γε καὶ διαϲκέψαϲθαι, πότερον ἀληθεύω λέγων αὐξανομένην τὴν ἐπιθυμητικὴν δύναμιν εἰϲ ἀνίατον ἔρωτα πολλάκιϲ ἐμβαλεῖν, οὐ ϲωμάτων μόνον ὡραίων οὐδ' ἀφροδιϲίων, ἀλλὰ καὶ λιχνείαϲ | καὶ γαϲτριμαργίαϲ οἰνοφλυγίαϲ τε καὶ τῆϲ παρὰ φύϲιν αἰϲχρουργίαϲ, ἢ ψεύδομαι καὶ ταῦτα καὶ ἄλλα πολλὰ τῶν ἔμπροϲθεν εἰρημένων.
ἃ γὰρ περὶ τοῦ θυμοῦ λέλεκται μέχρι τοῦ δεῦρο, ταῦτα καὶ περὶ τῶν ἄλλων παθῶν ἡγοῦ λελέχθαι· πρῶτον μέν, ὡϲ ἑτέροιϲ ἐϲτὶ τὴν διάγνωϲιν αὐτῶν ἐπιτρεπτέον, οὐχ ἡμῖν αὐτοῖϲ· εἶθ' ὅτι μὴ τοὺϲ τυχόνταϲ τούτοιϲ ἐπιϲτατέον, ἀλλὰ πρεϲβύταϲ ὁμολογουμένουϲ μὲν εἶναι καλοὺϲ κἀγαθούϲ, ἐξηταϲμένουϲ δὲ καὶ πρὸϲ ἡμῶν αὐτῶν ἐπὶ πλέον ἐν ἐκείνοιϲ τοῖϲ καιροῖϲ ἕνεκα 〈τοῦ〉 ἔξω παθῶν εἶναι· εἶθ' ὅτι φαίνεϲθαι χρὴ τοῖϲ τοιούτοιϲ, ὅταν εἴπωϲί τι τῶν ἡμετέρων ἁμαρτημάτων, οὐκ ἀγανακτοῦνταϲ, ἀλλὰ χάριν εἰδόταϲ, εἶτα 〈ταῦτα〉 καθ' ἑκάϲτην ἡμέραν αὑτὸν ἀναμιμνήϲκειν, ἄμεινον μὲν εἰ πολλάκιϲ, εἰ δὲ μή, ἀλλὰ πάντωϲ γε κατὰ τὴν ἕω, πρὶν ἄρχεϲθαι τῶν πράξεων, εἰϲ ἑϲπέραν δέ, πρὶν ἀναπαύϲεϲθαι μέλλειν.
ἐγὼ δήπου καὶ ταύταϲ δὴ τὰϲ φερομέναϲ ὡϲ <Πυθαγόρου> παραινέϲειϲ εἴθιϲμαι δὶϲ τῆϲ ἡμέραϲ ἀναγινώϲκειν μὲν τὰ πρῶτα, λέγειν δ' ἀπὸ ϲτόματοϲ ὕϲτερον.
οὐ γὰρ ἀρκεῖ μόνον ἀοργηϲίαν ἀϲκεῖν, ἀλλὰ | καὶ λιχνείαϲ καὶ λαγνείαϲ οἰνοφλυγίαϲ τε καὶ περιεργίαϲ καὶ φθόνου καθαρεύειν.
ἕτεροϲ οὖν ἡμᾶϲ ἐπιτηρείτω, μή τί που, καθάπερ οἱ κύνεϲ, ἀπλήϲτωϲ ὤφθημεν ἐμφορούμενοι ϲιτίων ἢ ὡϲ οἱ διακαιόμενοι πυρετῷ ϲυνεχεῖ ψυχρὸν ἐπεϲπαϲάμεθα τὸ πόμα λαβρότερον ἢ ἀνδρὶ ϲεμνῷ πρέπει.
οὔτε γὰρ διὰ πεῖναν ἐμφορεῖϲθαι προϲήκει ϲφοδρῶϲ καὶ ἀπλήϲτωϲ, οὔτε διὰ δίψοϲ ὅλην τὴν κύλικα χανδὸν ἐκπίνειν, ἔτι δὲ μᾶλλον οὐδὲ διὰ λιχνείαν ἁπάντων τῶν παρόντων πλέον ἤτοι πλακοῦντοϲ ἤ τινοϲ ἄλλου τῶν λίχνων ὄψων ἀπολαύειν, ἀλλ' ἐν ἅπαϲιν τούτοιϲ ἀρχομένοιϲ μὲν ἔτι παρακλητέον ἐϲτὶν ἑτέρουϲ ὅ τι 〈ἂν〉 ἁμάρτωμεν ἐπιτηρεῖν τε καὶ λέγειν ἡμῖν, ὕϲτερον δὲ καὶ χωρὶϲ παιδαγωγῶν ἡμᾶϲ αὐτοὺϲ ἐπιτηρῶμεν αὐτοὶ καὶ παραφυλάττωμεν, ὅπωϲ ἁπάντων τε τῶν ϲυνδειπνούντων ἔλαττον ὄψου προϲενεγκώμεθα καὶ τῶν λίχνων ἐδεϲμάτων ἀποϲχώμεθα, ϲύμμετρα τῶν ὑγιεινῶν προϲαράμενοι.
τοῦ χρόνου δὲ προϊόντοϲ οὐκέτ' οὐδὲ πρὸϲ τοὺϲ ϲυνδειπνοῦνταϲ ἀποβλέπειν ἀξιώϲαιμ' ἄν ϲε· μέγα γὰρ οὐδὲν | ἐκείνων ἐϲθίειν τε καὶ πίνειν ἐγκρατέϲτερον.
εἰ δέ περ ὄντωϲ αὑτὸν ἔγνωκαϲ τιμᾶν, ἐπιϲκέπτου, 〈πότερον〉 μᾶλλον [ποτε] ἐγκρατῶϲ διῄτηϲαι χθὲϲ ἢ τήμερον· ἐὰν γὰρ τοῦτο ποιῇϲ, αἰϲθήϲῃ καθ' ἑκάϲτην ἡμέραν εὐκολώτερον, ὧν εἶπον, ἀπεχόμενοϲ, αἰϲθήϲῃ τε μεγάλα εὐφρανθηϲόμενοϲ τὴν ψυχήν, ἐάν γε ϲωφροϲύνηϲ ὄντωϲ ἐραϲτὴϲ ὑπάρχῃϲ.
ὅτου γὰρ ἄν τιϲ ἐραϲθῇ, χαίρει προκόπτων ἐν αὐτῷ.
καὶ διὰ τοῦτο τοὺϲ μὲν οἰνόφλυγαϲ ἰδεῖν ἔϲτιν ἡδομένουϲ, ὅταν πίνοντεϲ ὑπερβάλωνται τοὺϲ ϲυμπόταϲ, ὅϲοι δὲ γαϲτρίμαργοι, καὶ τούτουϲ τῷ πλήθει τῶν ἐδεϲμάτων εὐφραινομένουϲ, ὅϲοι δὲ λίχνοι, πλακοῦϲι καὶ ταγήνοιϲ καὶ λοπάϲι καὶ κωρυκίοιϲ.
ἐνίουϲ δὲ μέγα φρονοῦνταϲ ἔγνων ἐπὶ τῷ πλήθει τῶν ἀφροδιϲίων.
ὡϲ 〈οὖν〉 ἐκεῖνοι τὴν ἀκρότητα τῶν ϲπουδαζομένων ἀϲκοῦϲί τε καὶ μεταδιώκουϲιν, οὕτωϲ καὶ ἡμᾶϲ χρὴ ϲωφροϲύνηϲ ἀκρότητα ϲπουδάζειν.
ἢν δὲ τοῦτο πράξωμεν, οὐ τοῖϲ ἀκολάϲτοιϲ ἡμᾶϲ παραβαλοῦμεν οὐδ' ἀρκέϲει πλέον ἐκείνων ἔχειν ἐγκρατείαϲ τε καὶ ϲωφροϲύνηϲ, ἀλλὰ πρῶτον μὲν τοὺϲ ϲπουδάζονταϲ τὰ αὐτὰ φιλονεικήϲομεν | ὑπερβαλέϲθαι (καλλίϲτη γὰρ ἡ τοιαύτη φιλονεικία), μετ' ἐκείνουϲ αὖθιϲ δ' ἡμᾶϲ αὐτοὺϲ *** ὡϲ ἐξ ἔθουϲ πολυχρονίου τούτοιϲ ὑγιεινοτάτοιϲ τε [ἅμα] καὶ προϲθεῖναι ῥᾴϲτοιϲ ἡδέωϲ ἅμα τροφῇ χρῆϲθαι, μεμνημένουϲ 〈ὡϲ〉 τῶν καλῶϲ εἰρημένων ἓν καὶ τοῦτ' ἐϲτίν· ἑλοῦ 〈τὸν〉 βίον ἄριϲτον, ἡδὺν δ' αὐτὸν ἡ ϲυνήθεια ποιήϲει.
ὥϲπερ οὖν, ὁπότε πρὸϲ τὸν θυμὸν ἀϲκεῖν ἠξίουν ϲε, γνώριϲμα τῆϲ ὠφελείαϲ εἶχεϲ ὁρᾶν ϲαυτὸν οὐκέτι θυμούμενον, ὡϲαύτωϲ ἐπὶ τῆϲ ϲωφροϲύνηϲ ἔϲτω ϲοι γνώριϲμα μηδ' ἐπιθυμεῖν ἔτι τῶν ἡδίϲτων.
ὁδὸϲ δ' ἐπ' αὐτήν ἐϲτι διὰ τῆϲ ἐγκρατείαϲ.
τούτῳ γὰρ αὐτῷ πλεονεκτεῖ ϲώφρων ἀκρατοῦϲ, τῷ μηδ' ἐπιθυμεῖν ἔτι λίχνων ἐδεϲμάτων ἢ διὰ πολυχρόνιον ἔθοϲ ἢ δι' ἐγκράτειαν, καθάπερ καὶ αὐτὸ τοὔνομα αὐτῆϲ ἐνδείκνυται, ὅπερ ἐϲτὶν ἐκ τοῦ κρατεῖν καὶ νικᾶν τὰϲ ἐπιθυμίαϲ γεγονόϲ.
ἐπίπονοϲ 〈δ'〉 ἐϲτὶ καὶ τραχεῖα τό γε κατ' ἀρχάϲ, ὥϲπερ καὶ 〈αἱ〉 ἄλλαι πᾶϲαι τῶν καλῶν ἐπιτηδευμάτων ἀϲκήϲειϲ.
εἰ μὲν οὖν ἤτοι τὴν ἀρετὴν ἀντὶ τῆϲ κακίαϲ ἔχειν ἐθέλειϲ ἢ τὴν γαλήνην τῆϲ ψυχῆϲ ἀντὶ | τῶν τοῦ ϲώματοϲ γαργαλιϲμῶν, ἀϲκητέον ἐϲτί ϲοι τὸν εἰρημένον τρόπον ἐπὶ ϲωφροϲύνην βαδίζοντι δι' ἐγκρατείαϲ· εἰ δ' ἤτοι τὴν ἀρετὴν ἀτιμάζειν ἢ γαργαλίζεϲθαι βούλει δι' ὅλου τοῦ ϲώματοϲ, ἤδη καταλειπτέον τὸν λόγον τοῦτον.
οὐ γάρ ἐϲτι προτρεπτικὸϲ ἐπ' ἀρετήν, ἀλλὰ τοῖϲ προτετραμμένοιϲ ὑφηγητικὸϲ τῆϲ ὁδοῦ, καθ' ἣν ἄν τιϲ αὐτὴν κτήϲαιτο.
διαιρουμένου δὲ [καὶ] τοῦ λόγου πρόϲ τε τὸ διαγνωϲτικὸν ἕκαϲτον ἡμῶν ὑπάρχειν ἑαυτοῦ καὶ πρὸϲ τὴν ἐπὶ τῇ διαγνώϲει τῶν ἁμαρτημάτων ἐπανόρθωϲιν οὐ περὶ ταύτηϲ πρόκειται λέγειν, ἀλλὰ περὶ διαγνώϲεωϲ τῶν ἰδίων ἁμαρτημάτων.
ἐπεὶ δὲ τοῖϲ [μὲν] ἀρχομένοιϲ αὐτοῖϲ οὐ διαγνῶναι δυνατόν, ἑτέρουϲ μὲν τοῖϲ ἀρχομένοιϲ ἐπιϲτήϲομεν ἐπόπταϲ, αὐτοὺϲ δ' ἑαυτοῖϲ τοὺϲ ἀϲκοῦνταϲ, ὡϲ ἂν ἤδη δυναμένοιϲ γνῶναι, ποίων μὲν ἀπηλλάγηϲαν ἁμαρτημάτων καὶ παθῶν, ὅ τι 〈δ'〉 αὐτοῖϲ ἐνδεῖ πρὸϲ τὸ τέλοϲ.
ὅπερ 〈δ'〉 εἴωθα λέγειν ἑκάϲτοτε, καὶ νῦν ἐρῶ· καθ' ἕτερον μὲν τρόπον ἁπάντων ἐϲτὶ δυϲκολώτατον ἑαυτὸν γνῶναι, καθ' ἕτερον δὲ ῥᾷϲτον.
ἐὰν μὲν γὰρ ὄντωϲ θέλῃ τιϲ τιμηθῆναι 〈.
.
.
.
.
〉 αὐτόϲ, χαλεπώτατόν ἐϲτιν.
| Ἐγὼ μὲν οὖν ἅπαντα τά τ' εἰρημένα καὶ τὰ μέλλοντα λεχθήϲεϲθαι τοῖϲ βουληθεῖϲιν ὑποτίθεμαι.
τάχα μὲν οὖν οὔϲηϲ καὶ ἄλληϲ τινὸϲ ὁδοῦ πρὸϲ τὸ καλὸν κἀγαθὸν γενέϲθαι, μὴ γιγνώϲκων δ' εὑρεῖν αὐτὸϲ ἐχρηϲάμην τε δι' ὅλου τοῦ βίου ταύτῃ καὶ τοῖϲ ἄλλοιϲ ἀφθόνωϲ ἐδήλουν παρακαλῶν ἀντιδιδόναι τε καὶ ἀντονινάναι τι καὶ ἀντιδιδάϲκειν, εἴ τιν' ἑτέραν [ἄλλην] αὐτοὶ γιγνώϲκουϲι καλοκἀγαθίαϲ ὁδόν, 〈ἀλλ'〉 ἄχρι περ ἂν ἐπιτύχωμεν ἄλληϲ, ἐν τῇδε διατρίβωμεν, ἣ κοινὴ πάντων διαγνώϲεώϲ τε καὶ θεραπείαϲ.
καὶ γὰρ ἡ φιλονεικία καὶ 〈ἡ〉 φιλοδοξία καὶ ἡ φιλαρχία πάθη τῆϲ ψυχῆϲ εἰϲι.
τούτων 〈δ'〉 ἔλαττον μὲν 〈ἡ ἀπληϲτία〉, ἀλλ' ὅμωϲ καὶ αὐτὴ πάθοϲ.
περὶ δὲ τοῦ φθόνου τί δεῖ καὶ λέγειν; ἔϲχατον τῶν κακῶν ἐϲτιν· ὀνομάζω δὲ φθόνον, ὅταν τιϲ ἐπ' ἀλλοτρίοιϲ ἀγαθοῖϲ λυπῆται.
πάθοϲ μέν ἐϲτι καὶ λύπη πᾶϲα, χειρίϲτη δὲ ὁ φθόνοϲ ἐϲτίν, εἴτε ἓν τῶν παθῶν εἴτε λύπηϲ ἐϲτὶν εἶδοϲ πληϲιάζον δέ πωϲ αὐτῇ· κοινὴ δ' ἐφ' ἁπάντων ὁδὸϲ τῆϲ ἰάϲεωϲ ἡ προειρημένη.
χρὴ γάρ, ὅτι | μὲν αἰϲχρὸν καὶ φευκτόν, κατανοεῖν ἐπὶ τῶν ἐνεχομένων αὐτοῖϲ ϲφοδρῶϲ· ἐναργὲϲ γὰρ ἐπ' ἐκείνων φαίνεται τὸ αἶϲχοϲ· ὅτι δ' οὐ βλέπομεν ἐφ' ἡμῶν αὐτῶν, μηδ' εἶναι νομίζειν οὐ προϲήκει· τυφλώττει τε γὰρ τὸ φιλοῦν [εἴτε] περὶ τὸ φιλούμενον, ἔνιά τε λανθάνει διὰ ϲμικρότητα καὶ παρορᾶται, μὴ δυνάμενα παροφθῆναι διὰ τὸ μέγεθοϲ ἐν ἄλλοιϲ.
πρεϲβύτην οὖν τινα βλέπειν αὐτὰ δυνάμενον εὑρίϲκειν προϲήκει παρακαλοῦνταϲ ἅπαντα μετὰ παρρηϲίαϲ δηλοῦν, εἶτ' εἰπόντοϲ τι, πρῶτον αὐτῷ χάριν μὲν γνῶναι παραυτίκα, χωριϲθένταϲ δὲ διαϲκέπτεϲθαι κατὰ μόναϲ ἑαυτοῖϲ ἐπιτιμῶνταϲ ἐκκόπτειν τε πειρωμένουϲ τὸ πάθοϲ, οὐκ ἄχρι τοῦ μὴ φαίνεϲθαι τοῖϲ ἄλλοιϲ μόνον, ἀλλ' ὥϲτε μηδὲ ῥίζαν ἐγκαταλιπεῖν αὐτοῦ τῇ ψυχῇ· ἔτι γὰρ ἀναφύεται τῇ τῶν ϲυζώντων ἀρδόμενον πονηρίᾳ.
διὰ τοῦτο προϲεκτέον ἡμῖν αὐτοῖϲ ἐϲτιν ἐφ' ἑκάϲτῳ τῶν παθῶν, ὅϲα περὶ τοὺϲ πέλαϲ ἐπιϲκοποῦμεν, εἴ τι κατὰ τὴν ἡμετέραν ἐϲτὶ ψυχὴν τοιοῦτον.
ἐκκοπτέον γὰρ αὐτὸ φυόμενον ἔτι, πρὶν αὐξηθὲν ἀνίατον | γενέϲθαι.
τῶν μὲν ἄλλων ἁπάντων παθῶν τῆϲ ψυχῆϲ οἱ πολλοὶ καταφρονοῦϲι, καίτοι γε, ὅταν ἑτέρουϲ αὐτὰ πάϲχονταϲ ἴδωϲι, καταγινώϲκοντεϲ, ἡ λύπη δ' ἅπαϲι φαίνεται κακόν, ὥϲπερ ὁ πόνοϲ ἐν τῷ ϲώματι.
καί τιϲ τῶν ϲυνηθεϲτάτων ἐμοὶ νεανίϲκων ἐπὶ ϲμικροῖϲ ἀνιώμενοϲ, ἐϲ ἑϲπέραν ποτὲ κατανοήϲαϲ τοῦτο, παραγενόμενοϲ πρόϲ με 〈κατὰ〉 βαθὺν ὄρθρον ὅληϲ ἔφη τῆϲ νυκτὸϲ ἀγρυπνῶν ἐπὶ τῷδε τῷ πράγματι μεταξύ πωϲ εἰϲ ἀνάμνηϲιν ἀφικέϲθαι μου μηδ' ἐπὶ 〈τοῖϲ〉 μεγίϲτοιϲ οὕτωϲ ἀνιωμένου, ὡϲ ἐπὶ τοῖϲ μικροῖϲ αὐτόϲ.
ἠξίου 〈δ' οὖν〉 μαθεῖν, ὅπωϲ μοι τοῦτο περιεγένετο, πότερον ἐξ ἀϲκήϲεωϲ ἤ τινων δογμάτων ἢ φύντι τοιούτῳ.
ἀπεκρινάμην οὖν [τ'] αὐτῷ τἀληθῆ.
καὶ γὰρ καὶ τὴν φύϲιν ἐν ἅπαϲιν ἔφην [εἰ] δύναϲθαι μέγα ἐν τῇ τῶν παιδίων ἡλικίᾳ 〈καὶ τὴν〉 τοῖϲ ϲυζῶϲιν ὁμοίωϲιν, εἶθ' ὕϲτερον τά τε δόγματα καὶ τὴν ἄϲκηϲιν.
ὅτι μὲν οὖν αἱ φύϲειϲ ἡμῶν πάμπολυ διαφέρουϲι, μαθεῖν ἐναργῶϲ ἔϲτιν ἐπὶ τῶν παραφερομένων παιδίων.
ἔνια μὲν γὰρ αὐτῶν ἀεὶ φαιδρά, ϲκυθρωπὰ δ' ἄλλα θεώμεθα, καὶ | τὰ μὲν ἕτοιμα γελᾶν ἐπὶ πᾶϲι, τὰ δὲ κλαίειν ἐπὶ μικραῖϲ προφάϲεϲιν.
οὕτωϲ δὲ καὶ τὰ μὲν 〈ἅπαντ'〉 ἔχει κοινῇ, τὰ δ' ἁρπάζει.
καὶ τὰ μὲν θυμοῦται ϲφοδρῶϲ ἐπὶ τῶν μικροτάτων, ὡϲ δάκνειν τε καὶ λακτίζειν καὶ λίθοιϲ καὶ ξύλοιϲ ἀμύναϲθαι τοὺϲ πέλαϲ, ὅταν ἀδικεῖϲθαι δόξῃ, τὰ δ' ἐϲτὶν ἀνεξίκακα καὶ πρᾶα, μήτ' ὀργιζόμενα μήτε κλαίοντα, πρὶν ἀδικηθῆναί τι μέγα.
ταῦτ' ἄρα καὶ ὁ <Εὔπολιϲ> ἐρωτώμενον Ἀριϲτείδην τὸν Δίκαιον ὑπὸ τοῦ † ἠτον τί παθὼν ἐγένου δίκαιοϲ οὕτω διαπρεπῶϲ; ἀποκρινόμενον ἐποίηϲεν· ἡ μὲν φύϲιϲ τὸ μέγιϲτον 〈ἦν〉· ἔπειτα δὲ κἀγὼ προθύμωϲ τῇ φύϲει ϲυνελάμβανον.
οὐ μόνον οὖν ἕτοιμοι τῶν νέων 〈αἱ〉 φύϲειϲ πρὸϲ τὸ λυπεῖϲθαι ῥᾳδίωϲ, ἀλλὰ καὶ πρὸϲ τὸ θυμοῦϲθαι καὶ λιχνεύειν, ὑπὲρ ὧν ἄχρι δεῦρο τὸν πλεῖϲτον λόγον ἐποιηϲάμην.
ἔτι δὲ πρὸϲ τοῖϲ εἰρημένοιϲ ἔϲτιν ἰδεῖν ἔνια μὲν ἀναίϲχυντα τῶν παιδίων, ἔνια δ' αἰδούμενα καὶ τὰ μὲν μνημονικά, τὰ δ' ἀμνήμονα, τινὰ δ' ἐπιλήϲμονα καὶ τὰ μὲν φιλόπονα περὶ τὰ διδαϲκόμενα, τὰ δ' ἀμελῆ καὶ ῥᾴθυμα, καὶ τῶν φιλοπόνων ἔνια μὲν [ἐπὶ τῷ] χαίρειν ἐπαινούμενα | πρόθυμα, ἔνια δὲ ἐπὶ τῷ καταγινώϲκεϲθαι πρὸϲ τῶν διδαϲκάλων αἰδήμονα, τινὰ δὲ καὶ 〈ἐπὶ〉 τῷ δεδιέναι πληγάϲ.
οὕτωϲ δὲ καὶ τῶν ῥᾳθύμων ἐπὶ ταῖϲ ἐναντίαιϲ 〈αἰτίαιϲ〉 ἕκαϲτόν ἐϲτι ῥᾳθυμοῦν.
ἐξ ὧν οὖν 〈ἂν〉 θεῶνται περὶ τὰ παιδία πάντεϲ ἄνθρωποι, τὰ μὲν αἰϲχυντηλὰ καλοῦϲιν αὐτῶν, τὰ δ' ἀναίϲχυντα.
κατὰ δὲ τὸν αὐτὸν λόγον ἤτοι φιλότιμα καὶ φιλόκαλα ἢ ἀφιλότιμα καὶ ἀφιλόκαλα, καὶ μὴν δειλὰ 〈ἢ〉 καταφρονητικὰ πληγῶν, ἑτέραϲ τε τοιαύταϲ ἐπ' αὐτῶν τίθενται προϲηγορίαϲ κατὰ τὰϲ φύϲειϲ αὐτῶν.
οὕτωϲ οὖν καὶ τὰ μὲν φιλοψευδῆ, τὰ δὲ φιλαλήθη τῶν παιδίων ὁρῶμεν ὄντα φύϲει καὶ πολλὰϲ ἄλλαϲ ἔχοντα διαφορὰϲ ἠθῶν, ὑπὲρ ὧν οὐκ ἀναγκαῖόν ἐϲτι νῦν λέγειν εἰκότωϲ· ἔνια μὲν 〈γὰρ〉 ἐκ τοῦ ῥᾴϲτου δέχεται τὴν ἀγαθὴν παιδείαν, ἔνια δ' οὐδὲν ὀνίναται.
οὐ μὴν τούτου γ' ἕνεκεν ἀμελητέον ἐϲτὶ τῶν παιδίων, ἀλλ' ἐν ἀρίϲτοιϲ ἔθεϲι θρεπτέον.
ἢν μὲν ἡ φύϲιϲ αὐτῶν δέξηται τὴν ἐκ τῆϲ ἐπιμελείαϲ ὠφέλειαν, ἀγαθοὶ γενηθεῖεν 〈ἂν〉 ἄνδρεϲ.
εἰ δὲ μὴ δέξαιτό που, | τὸ μὲν ἡμέτερον 〈ἂν〉 ἄμεμπτον εἴη.
παραπληϲία γάρ πώϲ ἐϲτιν ἡ τῶν παίδων διαγωγὴ τῇ τῶν φυτῶν ἐπιμελείᾳ.
κατ' ἐκείνην γοῦν ὁ γεωργὸϲ οὐκ ἄν ποτε δυνήϲαιτο ποιῆϲαι τὸν βάτον ἐκφέρειν βότρυν· οὐ γὰρ ἐπιδέχεται ἡ φύϲιϲ αὐτοῦ τὴν ἀρχὴν τοιαύτην τελείωϲιν.
ἀμπέλουϲ δ' αὖ πάλιν ἑτοίμαϲ οὔϲαϲ ὅϲον ἐφ' ἑαυτῶν καρπὸν ἐκφέρειν, ἐὰν ἀμελήϲαϲ ἐπιτρέψῃ μόνῃ τῇ φύϲει, μοχθηρὸν ἢ οὐδ' ὅλωϲ οἴϲουϲιν αὐτόν.
οὕτωϲ δὲ κἀπὶ τῶν ζῴων ἵππον μὲν παιδεύϲαϲ εἰϲ πολλὰ χρήϲιμον ἕξειϲ, ἄρκτοϲ δέ, κἂν ἡμέρα ποτὲ δόξῃ, μόνιμον οὐκ ἔχει τὴν ἕξιν, ἔχιδνα δὲ καὶ ϲκορπίοϲ οὐδ' ἄχρι τοῦ δοκεῖν ἡμεροῦϲθαι προέρχεται.
Ἐγὼ τοίνυν, ὅπωϲ μὲν τὴν φύϲιν εἶχον, οὐκ ἔχω φάναι (τὸ γὰρ ἑαυτὸν γνῶναι χαλεπόν ἐϲτι καὶ τοῖϲ τελείοιϲ ἀνδράϲι, μή τί γε δὴ τοῖϲ παιϲίν), εὐτύχηϲα δὲ μεγάλην εὐτυχίαν, ἀοργητότατον μὲν καὶ δικαιότατον καὶ χρηϲτότατον καὶ φιλανθρωπότατον ἔχων πατέρα, μητέρα δ' ὀργιλωτάτην, ὡϲ δάκνειν μὲν | ἐνίοτε τὰϲ θεραπαίναϲ, ἀεὶ δὲ κεκραγέναι τε καὶ μάχεϲθαι τῷ πατρὶ μᾶλλον ἢ Ξανθίππη Ϲωκράτει.
παράλληλά τε ὁρῶντί μοι τὰ καλὰ τῶν τοῦ πατρὸϲ ἔργων τοῖϲ αἰϲχροῖϲ πάθεϲι τῆϲ μητρὸϲ ἐπῄει τὰ μὲν ἀϲπάζεϲθαί τε καὶ φιλεῖν, τὰ δὲ φεύγειν καὶ μιϲεῖν.
ὥϲπερ δ' ἐν τούτοιϲ ἑώρων παμπόλλην διαφορὰν τῶν γονέων, οὕτω κἀν τῷ 〈φαίνεϲθαι〉 τὸν μὲν ἐπὶ μηδεμιᾷ ζημίᾳ λυπούμενον, ἀνιωμένην 〈δ'〉 ἐπὶ ϲμικροτάτοιϲ τὴν μητέρα.
γινώϲκειϲ δὲ δήπου καὶ ϲὺ τοὺϲ παῖδαϲ, οἷϲ μὲν ἂν ἡϲθῶϲι, ταῦτα μιμουμένουϲ, ἃ δ' ἂν ἀηδῶϲ ὁρῶϲι φεύγονταϲ.
ἡ μὲν οὖν ὑπὸ τῷ πατρὶ παιδεία τοιαύτη τιϲ ἦν· ὑποπληρώϲαϲ δὲ τετταρεϲκαιδέκατον ἔτοϲ ἤκουον φιλοϲόφων πολιτῶν, ἐπὶ πλεῖϲτον μὲν <Ϲτωϊκοῦ>, <φιλοπάτοροϲ> μαθητοῦ, βραχὺν δέ τινα 〈χρόνον〉 καὶ <Πλατωνικοῦ>, μαθητοῦ <Γαΐου>, διὰ τὸ μὴ ϲχολάζειν αὐτὸν εἰϲ πολιτικὰϲ ἀϲχολίαϲ ἑλκόμενον ὑπὸ τῶν πολιτῶν, ὅτι μόνοϲ αὐτοῖϲ ἐφαίνετο δίκαιόϲ τε καὶ χρημάτων εἶναι κρείττων, εὐπρόϲιτόϲ τε καὶ πρᾶοϲ.
ἐν τούτῳ δέ τιϲ καὶ ἄλλοϲ ἧκε πολίτηϲ ἡμέτεροϲ | ἐξ ἀποδημίαϲ μακρᾶϲ, <Ἀϲπαϲίου> τοῦ <Περιπατητικοῦ> μαθητήϲ, καὶ μετὰ τοῦτον ἀπὸ τῶν Ἀθηνῶν ἄλλοϲ <Ἐπικούρειοϲ>, ὧν ἁπάντων ὁ πατὴρ δι' ἐμὲ τοῦ τε βίου καὶ τῶν δογμάτων ἐξέταϲιν ἐποιεῖτο ϲὺν ἐμοὶ πρὸϲ αὐτοὺϲ ἀφικνούμενοϲ.
ἐγεγύμναϲτο δ' ἐπὶ πλεῖϲτον ἐν γεωμετρίᾳ καὶ ἀριθμητικῇ 〈καὶ〉 ἀρχιτεκτονίᾳ καὶ ἀϲτρονομίᾳ.
βουλόμενοϲ οὖν ὅμοια ταῖϲ γραμμικαῖϲ ἀποδείξεϲι λέγειν χρῆϲθαι 〈.
.
.
〉 τὸν διδάξαντα.
διὰ ταύτην δ' ἐχρῆν τὴν αἰτίαν μηδὲ διαφωνίαν τινὰ γεγονέναι πρὸϲ ἀλλήλουϲ τοῖϲ ἀπὸ τῶν ϲοῦ δῆλον ὅτι μαθημάτων καλῶν, καθάπερ οἱ <ἀρχαῖοι> κατὰ τὰϲ προειρημέναϲ τέχναϲ, ὧν αἱ πρῶται γεωμετρία τε καὶ ἀριθμητική, 〈ϲυμφωνοῦϲιν ἀλλήλοιϲ〉.
καθάπερ οὖν, ἔφη, δεῖ μὴ προπετῶϲ ἀπὸ μιᾶϲ αἱρέϲεωϲ ἀναγορεύειν ϲεαυτόν, ἀλλ' ἐν χρόνῳ παμπόλλῳ μανθάνειν τε καὶ κρίνειν αὐτάϲ, οὕτωϲ 〈ἃ〉 πρὸϲ ἁπάντων μὲν ἀνθρώπων ἐπαινεῖται, ϲυνομολογεῖται δὲ καὶ τοῖϲ φιλοϲόφοιϲ εἶναι ζηλωτέα, ταῦτα καὶ νῦν ἤδη καὶ διὰ παντὸϲ τοῦ βίου ζηλωτέον ἀϲκεῖν, καὶ μανθάνειν καὶ αὐξάνειν ἀξιῶ ϲε δικαιοϲύνηϲ ἀντιποιούμενον καὶ ϲωφροϲύνηϲ ἀνδρείαϲ τε καὶ φρονήϲεωϲ.
ἐπαινοῦϲι γὰρ ἅπαντεϲ | τὰϲ ἀρετὰϲ ταύταϲ, κἂν αὐτοὶ ϲυνειδῶϲιν ἑαυτοῖϲ οὐδεμίαν αὐτῶν ἔχουϲι, καὶ φαίνεϲθαί γε πειρῶνται τοῖϲ ἄλλοιϲ ἀνδρεῖοι καὶ ϲώφρονεϲ καὶ φρόνιμοι καὶ δίκαιοι, ἄλυποι μέντοι κατ' ἀλήθειαν εἶναι, κἂν μὴ φαίνωνται τοῖϲ πέλαϲ· ὥϲτε τοῦτο μέν ϲοι πρῶτον ἁπάντων ἀϲκητέον ἐϲτὶ τὸ ϲπουδαζόμενον ἅπαϲιν ἀνθρώποιϲ μᾶλλον τῶν ἀρετῶν.
ταύταϲ, ἔφην, ἐγὼ παρὰ τοῦ πατρὸϲ λαβὼν τὰϲ ἐντολὰϲ ἄχρι δεῦρο διαφυλάττω, μήτ' ἀφ' αἱρέϲεώϲ τινοϲ ἐμαυτὸν ἀναγορεύϲαϲ, ὧν ϲπουδῇ πάϲῃ ἀκριβῆ τὴν ἐξέταϲιν ἔχω, ἀνέκπληκτόϲ τε πρὸϲ τὰ κατὰ τὸν βίον ὁϲημέραι ϲυμπίπτοντα διαμένων, ὥϲπερ ἑώρων τὸν πατέρα.
οὔτ' οὖν ἀπώλειά τινοϲ ἱκανὴ λυπῆϲαί με, πλὴν εἰ παντελῶϲ ἀπολέϲαιμι τὰ κτήματα (τοῦτο γὰρ οὐδέπω πεπείραμαι), δόξηϲ τε καὶ τιμῆϲ ὁ πατὴρ εἴθιϲέ με καταφρονεῖν ἀλήθειαν μόνην τιμῶντα.
λυπουμένουϲ δ' ὁρῶ τοὺϲ πολλούϲ, ὅταν ἠτιμάϲθαι δοκῶϲιν ὑπό τινοϲ, ἢ χρημάτων ἀπωλείᾳ.
κατὰ τοῦτ' οὖν, ἔφην, οὐδὲ λυπούμενον εἶδέϲ μέ ποτε, 〈εἴ γε〉 μήτε χρημάτων ἀπώλεια ϲυνέπεϲέ μοι μέχρι δεῦρο τηλικαύτη τὸ μέγεθοϲ, ὡϲ μηκέτ' ἔχειν | ἐκ τῶν ὑπολοίπων ἐπιμελεῖϲθαι τοῦ ϲώματοϲ ὑγιεινῶϲ, μήτ' ἀτιμία τιϲ, 〈ὡϲ〉 ὁρῶ 〈τοὺϲ〉 τοῦ ϲυνεδρίου τῆϲ τιμῆϲ [βουλῆϲ] ἀφαιρεθένταϲ.
εἰ δέ τιναϲ ἀκούϲαιμι ψέγειν με, τούϲ μ' ἐπαινοῦνταϲ αὐτοῖϲ ἀντιτίθημι καὶ νομίζω τὸ πάνταϲ ἀνθρώπουϲ ἐπαινοῦνταϲ ἐπιθυμεῖν ἔχειν ἐοικέναι τῷ τὰ πάντα ἔχειν ἐθέλειν κτήματα.
δοκῶ τοίνυν, ἔφην, ἐμαυτῷ, τάχα δὲ καὶ ϲοὶ δόξω 〈διὰ τὸ〉 μηδὲν ἄχρι δεῦρο μέγα πεπονθέναι διὰ τέλουϲ ἄλυποϲ.
οὔτε γὰρ ἀφῃρέθην ἁπάντων τῶν χρημάτων οὔτ' ἠτιμώθην.
εἰ δὲ βοῦϲ ἢ ἵπποϲ ἢ οἰκέτηϲ ἀπέθανεν, οὐχ ἱκανὸν τοῦτο λυπῆϲαί 〈με〉 μεμνημένον ὧν ὁ πατὴρ ὑπέθετο, μὴ πρότερον ἐπὶ χρημάτων ἀπωλείᾳ λυπηθῆναι ϲυμβουλεύων, ἄχριϲ 〈μὴ〉 ἂν ᾖ τὰ λειπόμενα πρὸϲ τὴν τοῦ ϲώματοϲ ἐπιμέλειαν αὐτάρκη.
τοῦτον γὰρ ἐτίθετο πρῶτον ὅρον ἐκεῖνοϲ κτημάτων, ὡϲ μὴ πεινῆν, μὴ ῥιγοῦν, μὴ διψῆν.
εἰ δὲ πλείω τῆϲ εἰϲ ταῦτα χρείαϲ εἴη, καὶ πρὸϲ τὰϲ καλὰϲ πράξειϲ, ἔφη, χρηϲτέον αὐτοῖϲ.
ἐμοὶ τοίνυν ἄχρι δεῦρο τοϲαύτη χρημάτων κτῆϲίϲ ἐϲτιν, ὡϲ καὶ πρὸϲ τὰϲ τοιαύταϲ | πράξειϲ ἐξαρκεῖν.
οἶδα δέ, ἔφην, καὶ ϲὲ διπλάϲιά τ' ἐμοῦ κεκτημένον, ἐπίτιμόν τε κατὰ τὴν πόλιν ἡμῶν ὄνθ', ὡϲ, τίϲ ἂν εἴη ϲοι λύπηϲ αἰτία πλὴν ἀπληϲτίαϲ, οὐχ ὁρῶ.
πρὸϲ ταύτην οὖν ἄϲκηϲον 〈τὸν〉 λόγον, ὃν εἶπον ἐγώ, διὰ μνήμηϲ ἔχων καὶ μελετῶν ἀεὶ καὶ ϲκοπούμενοϲ, εἰ ἀληθεύω, μέχρι περ ἂν τούτῳ πειϲθῇϲ ὡϲ τῷ τὰ δὶϲ δύο τέτταρα εἶναι.
Θεαϲώμεθα γάρ, ἔφην, ἐπὶ ϲχολῆϲ, ὁποῖόν τι πάθοϲ ἐϲτὶν ἡ ἀπληϲτία.
τὴν δ' ἀρχὴν τῆϲ ϲκέψεωϲ ἡ περὶ τὰϲ τροφὰϲ ἀπληϲτία παρέξει.
τὸ γοῦν ἐπέκεινα τοῦ ϲυμμέτρου προϲφέρεϲθαι ϲιτίων ἀπληϲτίαν ὀνομάζουϲι, τὸ ϲύμμετρον δὲ αὐτῶν κρίνουϲι τῇ χρείᾳ τῆϲ τροφῆϲ· χρεία δ' αὐτῆϲ ἐϲτι 〈τὸ〉 θρέψαι τὸ ϲῶμα· θρέψει δὲ πεφθεῖϲα καλῶϲ, πεφθήϲεται δ', εἰ ϲύμμετροϲ· τὴν γὰρ πολλὴν ἀπεπτουμένην ἴϲμεν.
εἰ δ' ἅπαξ τοῦτο γένοιτο, διαφθείρεϲθαι τὴν χρείαν αὐτῆϲ ἀναγκαῖον.
εἰ δέ γε ὑπὸ τῆϲ δήξεωϲ τῶν ἀπεπτηθέντων ϲιτίων ἡ γαϲτὴρ ἀνιαθεῖϲα πᾶν ἐκκρίνειε, | διάρροια μὲν ὀνομάζεται τὸ ϲύμπτωμα, διαφθείρεται δ' ἡ χρεία τῆϲ τροφῆϲ.
οὐ γὰρ ἐφ' ᾧτε διεξελθεῖν τὰ ἔντερα λαμβάνομεν αὐτήν, ἀλλ' ἕνεκα τοῦ προϲτεθῆναι πᾶϲι τοῖϲ μορίοιϲ τοῦ ϲώματοϲ.
εἰ δ' ἀναδοθείη μὴ καλῶϲ πεφθεῖϲα κακοχυμίαν ἐν ταῖϲ φλεψὶν ἐργάζεται.
ἐπεὶ τοίνυν ἐπὶ τοῖϲ ϲώμαϲιν ἡμῶν ἔμαθεϲ, ὁποῖόν τι πρᾶγμά ἐϲτιν ἡ ἀπληϲτία, μεταβὰϲ ἐπὶ τὴν ψυχὴν ἤδη θέαϲαι κἀνταῦθα τὴν φύϲιν αὐτῆϲ ἐφ' ἑκάϲτηϲ ὕληϲ πραγμάτων ἐπιϲκοπούμενοϲ ἀπὸ τῶν κτημάτων ἀρξάμενοϲ.
ἐν τούτοιϲ οὖν ἔνια μὲν 〈οὐκ〉 ὀρθῶϲ ἐϲπούδαϲται, καθάπερ οἱ μαργαρῖται καὶ οἱ ϲαρδόνυχεϲ αἵ τ' ἄλλαι λίθοι πᾶϲαι, κόϲμον, ὥϲπερ αἱ γυναῖκεϲ οἴονται, φέρουϲαι ταῖϲ ἐξαρτηϲαμέναιϲ αὐτάϲ· τούτου τοῦ γένουϲ ἐϲτὶ καὶ τὰ χρυϲοϋφῆ τῶν ἱματίων ἤτοι περίεργον ἔργον ἔχοντα ἢ ὕληϲ δεόμενα πόρρωθεν κομιζομένηϲ, ὥϲπερ εἰ τῶν Ϲηρικῶν ὀνομαζομένων.
ἔνια δὲ τῶν κτημάτων 〈ὡϲ〉 εἰϲ τὴν τοῦ ϲώματοϲ ὑγίειαν διαφέροντα προϲηκόντωϲ ϲπουδάζεται, πρῶτα μὲν ἐξ ὧν τρεφόμεθα καὶ ἀμφιεννύμεθα καὶ ὑποδούμεθα, ἐν οἷϲ ἐϲτι 〈καὶ〉 ἡ οἴκηϲιϲ.
ἐκείνου δὲ τοῦ | γένουϲ φαίνεται καὶ τὰ τοῖϲ νοϲοῦϲιν ἐπιτήδεια.
τινὰ δ' ὥϲπερ τοὔλαιον ἀμφοτέροιϲ ὑπάρχει χρήϲιμα τοῖϲ ὑγιαίνουϲι καὶ τοῖϲ νοϲοῦϲιν, ἔνια δὲ τοιαῦτα, 〈τὰ〉 μὲν μείζω, τὰ δ' ἐλάττω τὴν ὠφέλειαν παρεχόμενα τοῖϲ τῶν ἀνθρώπων ϲώμαϲιν.
καὶ τοίνυν ἤδη τοῦ πλήθουϲ τὸν ὅρον τῆϲ κτήϲεωϲ αὐτῶν ἐναργῶϲ οἶμαί ϲε τεθεᾶϲθαι.
ὥϲπερ γὰρ τὸ πηχυαῖον ὑπόδημα τελείωϲ ἐϲτὶν ἄχρηϲτον, οὕτω καὶ τὸ εʹ καὶ ιʹ ἔχειν ὑποδήματα πλὴν δυοῖν, οἷϲ χρώμεθα, περιττόν τε καὶ ἄχρηϲτον.
τί δ' οὐ δυοῖν ἅμα παρόντων πάντωϲ αὐτάρκηϲ ἡ χρεία; οὕτω δὲ καὶ τὴν ἐϲθῆτα διπλῆν ἔχειν αὔταρκεϲ, οἰκέταϲ τε καὶ ϲκεύη 〈κατ'〉 ἴϲον.
ἡμῖν 〈δ'〉, ἔφην, οὐ μόνον ἐϲθὴϲ ὑπάρχει περιττοτέρα τῆϲ διττῆϲ, ἀλλὰ καὶ [οἱ] οἰκέται καὶ ϲκεύη καὶ πάνθ' ἁπλῶϲ τὰ κτήματα πολὺ πλείω τῶν διττῶν ἐϲτιν· πρόϲοδον γὰρ ἔχομεν, ἀφ' ὧν κεκτήμεθα, πολλαπλαϲίαν ἢ ὡϲ εἰϲ ὑγίειαν μόνην ἐξ αὐτῶν ὑπηρετεῖϲθαι τῷ ϲώματι.
τινὰϲ οὖν, ἔφην, ὁρῶ τὸν ἀπολαυϲτικὸν ὀνομαζόμενον ἑλομένουϲ βίον οὐ διπλάϲια μόνον ἢ τριπλάϲια δαπανῶνταϲ ἡμῶν, ἀλλὰ καὶ πενταπλάϲια καὶ δεκαπλάϲια καὶ τριακονταπλάϲια.
ϲὲ δ' ὡϲαύτωϲ ὁμοίωϲ ἐμοὶ | διαιτώμενον θεῶμαι, λυπούμενον δ' ἀνομοίωϲ ἐμοί, καίτοι τῆϲ οὐϲίαϲ ϲου 〈καθ'〉 ἕκαϲτον ἔτοϲ αὐξανομένηϲ, ἐπεὶ τῶν ἐξ αὐτῆϲ προϲόδων ἀναλίϲκεται μέν ϲοι τὸ δέκατον ἴϲωϲ μέροϲ, αἱ λοιπαὶ δ' ἐννέα μοῖραι τοῖϲ ὑπάρχουϲι προϲτίθενται.
βλέπω γάρ ϲε μήτ' εἰϲ τὰ καλὰ τῶν ἔργων δαπανῆϲαι τολμῶντα, μήτ' εἰϲ βιβλίων ὠνὴν καὶ καταϲκευὴν καὶ τῶν γραφόντων ἄϲκηϲιν ἤτοι γ' εἰϲ τάχοϲ διὰ ϲημείων ἢ εἰϲ κάλλοϲ 〈καὶ〉 ἀκρίβειαν, ὥϲπερ γε οὐδὲ τῶν ἀναγινωϲκόντων ὀρθῶϲ.
οὐ μὴν οὐδὲ κοινοῦντά ϲε θεῶμαι καθάπερ ἐμὲ ϲὺ βλέπειϲ ἑκάϲτοτε τοῖϲ μὲν ἱμάτια 〈τῶν〉 οἰκείων, τοῖϲ δὲ εἰϲ τροφὰϲ ἢ νοϲηλείαν· τινῶν δ' ἐθεάϲω με καὶ τὰ χρέα διαλυϲάμενον.
ἐγὼ μὲν οὖν καταναλίϲκω πᾶϲαν ἣν ὁ πατὴρ κατέλιπέ μοι πρόϲοδον, οὐδὲν ἐξ αὐτῆϲ περιττὸν ἀποτιθέμενοϲ οὐδὲ θηϲαυρίζων, ϲὺ δὲ πολλαπλάϲια τῶν ἀναλιϲκομένων ἀποτιθέμενοϲ ὅμωϲ ἀνιώμενοϲ φαίνῃ πολλάκιϲ, ἐμὲ καθάπερ αὐτὸϲ ὁμολογεῖϲ οὐδέποτε λυπούμενον ὁρῶν.
ἆρ' οὖν ἤδη δύναϲαι καθορᾶν τῆϲ λύπηϲ ϲου τὴν αἰτίαν ἢ παρ' | ἐμοῦ καὶ τοὔνομα αὐτῆϲ ἀκοῦϲαι ποθεῖϲ; εἰ δέ ϲοι καὶ τοῦτο βούλει γενέϲθαι, μίαν ἴϲθι παϲῶν λυπῶν αἰτίαν, ἣν ὀνομάζουϲιν οἱ Ἕλληνεϲ ἐνίοτε μὲν ἀπληϲτίαν, ἔϲτι δ' ὅτε πλεονεξίαν· ἀπληϲτίαν μὲν ἀπὸ τοῦ τὰϲ ἐπιθυμίαϲ ἀπληρώτουϲ ἔχειν, 〈πλεονεξίαν δὲ διότι πλεονεκτεῖν〉 ἀεὶ ποθοῦϲι τῶν ἔμπροϲθεν οἱ ἄπληϲτοι, ὥϲτε κἂν διπλάϲια 〈ἔχωϲι, τριπλάϲια〉 προϲκτήϲαϲθαι ϲπεύδουϲι, κἂν τριπλάϲια ἔχωϲι, τετραπλαϲίων ἐφίενται.
καὶ οὕτωϲ ἐφ[οιϲ]ορῶϲι τοὺϲ πλέονα κεκτημένουϲ αὐτῶν, οὐ τοὺϲ ἐλάττονα, καὶ τούτουϲ ὑπερβάλλεϲθαι ζητοῦϲι καὶ τούτων πλέον ἔχειν ἐπιθυμοῦϲι.
ϲὺ γοῦν οὕτωϲ, ἔφην, ἐὰν ϲκοπῇϲ ἅπανταϲ ἡμῶν τοὺϲ πολίταϲ, εὑρήϲειϲ οὐδὲ τριάκοντα πλουϲιωτέρουϲ αὑτοῦ, ὥϲτε τῶν ὑπολοίπων ἁπάντων εἶ πλουϲιώτεροϲ, εὔδηλον ὅτι καὶ τῶν δούλων αὐτῶν καὶ προϲέτι καὶ γυναικῶν τοϲούτων.
εἴπερ οὖν ἡμῖν οἱ πολῖται πρὸϲ τοὺϲ τετρακιϲμυρίουϲ εἰϲὶν ὁμοῦ, ἐὰν προϲθῇϲ αὐτοῖϲ τὰϲ γυναῖκαϲ καὶ τοὺϲ δούλουϲ, εὑρήϲειϲ ϲαυτὸν δώδεκα μυριάδων ἀνθρώπων οὐκ ἀρκούμενον εἶναι πλουϲιώτερον, ἀλλὰ καὶ τούτουϲ βουλόμενον ὑπερβαλέϲθαι καὶ | πάμπρωτον ἐν πλούτῳ γενέϲθαι ϲε ϲπεύδοντα· καίτοι πολλῷ 'ϲτιν ἄμεινον ἐν αὐταρκείᾳ πρῶτον ὑπάρχειν, ὅπερ ἐϲτὶν ἐπὶ ϲοί.
τὸ δ' ἐν πλούτῳ πρωτεύειν οὐκ ἀρετῆϲ ἀλλὰ τύχηϲ ἔργον, ἥτιϲ καὶ δούλουϲ καὶ ἀπελευθέρουϲ ἐργάζεται πλουϲιωτέρουϲ ἡμῶν τῶν ὀνομαζομένων εὐγενῶν.
ἀλλὰ ϲύγε, κἂν ϲχῇϲ, ὡϲ εὔχῃ, πλεῖον τῶν πολιτῶν ἁπάντων, οὐκ ἀρκεϲθήϲῃ, περιϲκέψῃ δ' αὐτίκα, μή τιϲ ἐν ἄλλῃ πόλει πλουϲιώτεροϲ 〈ᾖ·〉 εἶτ' ἂν ὑπηρετοῦϲάν ϲοι ϲχῇϲ καὶ πρὸϲ τοῦτο τὴν τύχην, ἐπὶ τἆλλα μεταβὰϲ ἔθνη καὶ τῶν ἐν ἐκείνοιϲ πλουϲίων ἐθελήϲειϲ γενέϲθαι πλουϲιώτεροϲ.
ὥϲτ' οὐ πάντων πλουϲιώτεροϲ, ἀλλ' ἀεὶ πένηϲ ἔϲῃ διὰ τὰϲ ἀορίϲτουϲ ἐπιθυμίαϲ.
εἰ δέ γε τῇ χρείᾳ τῶν κτημάτων ἐμέτρειϲ ϲαυτῷ τὸ ϲύμμετρον, ἐκ τῶν πλουϲίων ἂν ἤδη ϲαυτὸν ἠριθμήκειϲ, ἢ πάντωϲ γε τῶν εὐπόρων.
ἐγὼ γοῦν ἐμαυτὸν ἐκ τούτων ἀριθμῶ, καίτοι γ' ἐλάττω ϲοῦ κεκτημένοϲ.
ἐὰν οὖν τοῦτο πείϲῃϲ ϲαυτόν, οὐκέτ' ἀνιάϲει ϲε τῶν ἀπολλυμένων οὐδέν, ἔϲῃ τε μακάριοϲ, ὅϲον ἐπὶ τῷ μὴ λυπεῖϲθαι διὰ χρήματα.
τὴν δ' αὐτὴν ταύτην [τὴν] ἀπληϲτίαν | ἂν ἐξέλῃϲ τοῦ τιμᾶϲθαι βούλεϲθαι, καὶ κατὰ τοῦτ' ἄλυποϲ ἔϲῃ.
ϲοὶ δ' οὐ μόνον 〈οὐκ〉 ἀρκεῖ τιμᾶϲθαι πρὸϲ τῶν ϲυνήθων, ἀλλὰ καὶ πάνταϲ ἐθέλειϲ τοὺϲ κατὰ τὴν πόλιν ἐπαινεῖν ϲε, καίτοι πόϲτον τοῦτο μέροϲ ἐϲτὶ τῶν καθ' ὅλην τὴν Ἀϲίαν, οἵ γε μὴ γιγνώϲκουϲί ϲε τὴν ἀρχήν; ἴϲωϲ οὖν βουλήϲῃ πρότερον αὐτοῖϲ γνωϲθῆναι, δεύτερον δὲ τιμᾶϲθαι.
τοῦτο δὲ τὸ μὲν γνωϲθῆναι πᾶϲιν ἐθέλειν ἀπλήϲτου φιλοδοξίαϲ ἔργον ἐϲτίν, τὸ δὲ τιμᾶϲθαι ματαίαϲ φιλοτιμίαϲ.
ἀναγκαῖον οὖν ἔϲται ϲοι, καθάπερ ἐπὶ χρημάτων κτήϲει νῦν ἀγρυπνεῖϲ, οὕτωϲ ἐὰν εἰϲ φιλοδοξίαν ἢ φιλοτιμίαν ἐκτείνῃϲ τὴν ἐπιθυμίαν, ἀνιαθήϲεϲθαι μειζόνωϲ ἐπὶ τοῖϲ μὴ γινώϲκουϲί ϲε καὶ τιμῶϲι, πολλοῖϲ οὖϲιν.
εἴπερ οὖν ἐρρωμένωϲ ἀϲκήϲομεν ἐπ' αὐτὸ διὰ παντὸϲ ἡμᾶϲ αὐτούϲ, ἄλυποι γενηϲόμεθα.
πῶϲ οὖν ἀϲκήϲομεν 〈μὴ ἀναπε〉πειϲμένοι πρότερον ὀρθῶϲ εἰρῆϲθαι πάθοϲ εἶναι ψυχῆϲ μοχθηρότατον ἀπληϲτίαν; κρηπὶϲ γάρ τιϲ αὕτη φιλοχρηματίαϲ ἐϲτὶ καὶ φιλοδοξίαϲ καὶ φιλοτιμίαϲ καὶ φιλαρχίαϲ καὶ φιλονεικίαϲ.
ὁ γὰρ μιϲήϲαϲ τὴν ἀπληϲτίαν ἐφίληϲε τὴν αὐτάρκειαν.
εἴπερ οὖν ἐν τούτῳ μόνῳ κεῖται τὸ ἄλυπον εἶναι, τοῦτο δ' ἐφ' ἡμῖν, ἤδη πᾶν ἐφ' ἡμῖν ἀλύποιϲ γενέϲθαι, πρόχειρον μὲν ἔχουϲι τὸ περὶ τῆϲ ἀπληϲτίαϲ τε 〈καὶ〉 αὐταρκείαϲ δόγμα, τὴν δ' ἐπὶ τῶν κατὰ μέροϲ ἔργων ἄϲκηϲιν ἑκάϲτηϲ ἡμέραϲ ποιουμένοιϲ ἐπὶ τοῖϲδε τοῖϲ δόγμαϲιν, ἵν', ὅπερ ἐκ τῆϲ πρώτηϲ παιδείαϲ ἑτέροιϲ ὑπῆρξε, τοῦτο τοῖϲ ἀτυχήϲαϲιν ἐκείνηϲ ὕϲτερόν ποθ' ὑπάρξῃ, δι' ἧϲ εἶπον ὁδοῦ.
τίϲ γὰρ οὐκ ἂν ἐθελήϲειεν ἄλυποϲ εἶναι παρ' ὅλον αὑτοῦ τὸν βίον; ἢ τίϲ οὐκ ἂν τοῦτο προέλοιτο τοῦ πλουτεῖν Κινύρου τε καὶ Μίδου μᾶλλον; Ἐγὼ μὲν οὖν καὶ ταῦτα καὶ ἄλλα πολλὰ διῆλθον ἐκείνῳ τε καὶ ἄλλοιϲ ὕϲτερον πολλοῖϲ καὶ πάνταϲ ἔπειϲα τό γε παραυτίκα, τὴν δ' ἐκ τῶν ῥηθέντων ὠφέλειαν ὀλιγοϲτοὺϲ εἶδον ὕϲτερον ἔχονταϲ.
τηλικαῦτα γὰρ ἤδη τὰ πάθη τῆϲ ψυχῆϲ ηὐξήκαϲιν οἱ πολλοὶ τῶν ἀνθρώπων ὡϲ ἀνίατα ὑπάρχειν.
ἐὰν δέ τιϲ ἔτι μετρίοιϲ δουλεύῃ πάθεϲι | γνῶναί τ' [ἂν] οὕτωϲ δύνηταί τι τῶν πρότερον εἰρημένων, ἐπιϲτήϲαϲ ἑαυτῷ, καθάπερ ἔμπροϲθεν εἶπον, ἐπόπτην τινὰ καὶ παιδαγωγόν, ὅϲτιϲ ἑκάϲτοτε τὰ μὲν ἀναμιμνήϲκων αὐτόν, τὰ δ' ἐπιπλήττων, τὰ δὲ προτρέπων τε καὶ παρορμῶν ἔχεϲθαι τῶν κρειττόνων, ἑαυτόν τε παράδειγμα παρέχων ἐν ἅπαϲιν, ὧν λέγει τε καὶ προτρέπει, δυνήϲεται καταϲκευάϲαι λόγοιϲ ἐλευθέραν τε καὶ καλὴν τὴν ψυχήν.
αἰϲχρὸν γὰρ τὴν μὲν κατὰ νόμουϲ ἀνθρωπίνουϲ ἐλευθερίαν ἀντὶ πολλῶν ποιεῖϲθαι, τὴν δ' ὄντωϲ καὶ φύϲει μὴ ϲπουδάζειν, ἀλλ' αἰϲχραῖϲ καὶ ἀϲελγέϲι καὶ τυραννικαῖϲ δεϲποίναιϲ δουλεύειν φιλοχρηματίᾳ καὶ ϲμικρολογίᾳ καὶ φιλοδοξίᾳ καὶ φιλαρχίᾳ καὶ φιλοτιμίᾳ.
καίτοι τούτων ἁπαϲῶν οὐκ ἂν ὀκνήϲαιμι φάναι κρηπῖδα πλεονεξίαν.
τίϲ οὖν ἔχων ταύτην ἐν τῇ ψυχῇ δύναται καλὸϲ κἀγαθὸϲ γενέϲθαι; τίϲ δ' οὐκ ἂν εἴη θανάτων ἄξιοϲ μυρίων, εἰ μὴ μιϲήϲειε τὸ τοιοῦτον αἶϲχοϲ τοῦτο; πολὺ δὴ μᾶλλον ἔτι μιϲητέον ἐϲτὶ καὶ φευκτέον αὐτὸ 〈τοῖϲ〉 ϲωθῆναι βουλομένοιϲ νέοιϲ, ὡϲ, ἐὰν φθάϲωϲιν ἐκτραφέντεϲ ἀπλήϲτωϲ χρημάτων ἐπιθυμεῖν, δυνατὸν | οὐκέτ' αὐτοῖϲ ἐϲτι μετὰ τεϲϲαρακοϲτὸν ἔτοϲ ὠφεληθῆναι.
τίθει δ' εἰ βούλει πεντηκοϲτόν, ἵνα μή τιϲ ἡμᾶϲ ἀπανθρώπουϲ φῇ, καθάπερ ἤκουϲά τινοϲ λέγοντοϲ ἥττονοϲ μὲν ἀνθρώπου καὶ λιχνείαϲ καὶ ἀφροδιϲίων καὶ δόξηϲ καὶ τιμῆϲ, οὐκ ἔχοντοϲ δὲ πλοῦτον, εἶτ' ἀνιωμένου, διότι μηδενὸϲ ἐτύγχανεν ὧν ἐφίετο.
καὶ γὰρ οὖν καὶ οὗτοϲ, ἐπειδὴ 〈διὰ〉 πολλοῦ χρόνου καθ' ἑκάϲτην ἡμέραν ἑώρα 〈με〉 φαιδρόν, αἰϲθόμενοϲ ἑαυτοῦ κακοδαι〈μονοῦντοϲ〉, ἐδεῖτο διδάϲκειν, ὅπωϲ ἂν αὐτὸϲ μὴ ἀνιῷτο.
φάντοϲ δ' ἐμοῦ καὶ πολλῶν ἐτῶν δεῖϲθαι πρὸϲ ἐπανόρθωϲιν ὧν μέχρι δεῦρο ηὔξηϲε παθῶν, ἀνακραγὼν εἶπεν· “οὐδὲν ἀπανθρωπότερον ϲοῦ”, ὥϲπερ ἐμοῦ ϲπουδάζειν δυνηθέντοϲ μὲν ἄν, εἴ 〈γ'〉 ἐβουλήθην, ἄλυπον αὐτὸν ἐργάϲαϲθαι τάχιϲτα, φθονήϲαντοϲ δὲ τῆϲ εὐεργεϲίαϲ· καίτοι μόνου τούτου τῶν μαθημάτων οὐδεὶϲ τῷ πέλαϲ δύναται φθονῆϲαι.
ϲυμφέρει γὰρ ἡμῖν ἅπανταϲ ἀνθρώπουϲ οἷϲ ϲυνδιατρίβομεν ἔξω τῶν ψυχικῶν παθῶν εἶναι μήτε φιλοδοξίαν μήτ' ἄλλο 〈τι〉 τοιοῦτο τὴν ψυχὴν λελωβημένουϲ· ὅϲῳ γὰρ ἂν ὦϲι βελτίονεϲ οἵδε, τοϲούτῳ καὶ | ἡμῖν ὠφελιμώτεροι φίλοι γενήϲονται.
πάλιν οὖν ἐπὶ τὸν ἀληθῶϲ ἄνδρα γενέϲθαι βουλόμενον ἐπανελθὼν ὑποθήϲομαι τὴν κοινὴν ὁδὸν εἰϲ ἅπαντα τὰ κατὰ τὴν ψυχὴν ἡμῶν καλά.
χρὴ γὰρ αὑτῷ τιν' ἐπόπτην ἐπιϲτῆϲαι τό γε κατ' ἀρχάϲ, ὅϲτιϲ ἐφ' ἑκάϲτῳ τῶν πραττομένων ἀναμνήϲει τὸ παρορώμενον.
ἔϲτι γὰρ ἐνίοτε δυϲδιοριϲτότατον ἐν ταῖϲ πράξεϲι τὸ κατὰ ϲμικρολογίαν πραττόμενον τοῦ κατ' οἰκονομίαν.
ὥϲτ' ἀδύνατόν ἐϲτι νῦν ὁρίϲαι τοῦτο τῷ πρῶτον ἀρχομένῳ τὸ τῆϲ φιλοχρηματίαϲ ἐκκόπτειν πάθοϲ.
ὥϲπερ δ' ἐν τούτοιϲ ἡ ἀρετὴ γειτνιᾷ τῇ κακίᾳ, κατὰ τὸν αὐτὸν τρόπον τῆϲ φιλοτιμίαϲ ἐκκοπτομένηϲ ἀναιϲχυντία γίνεται κατὰ τὰϲ κακῶϲ πεφυκυίαϲ ψυχάϲ.
ἑτέρουϲ οὖν εἶναι 〈χρὴ〉 τοὺϲ ὀψομένουϲ τὰ τῶν ϲωθῆναι 〈βουλομένων〉 νέων ἁμαρτήματα, πρεϲβύταϲ μὲν τὴν ἡλικίαν, ἐν ὅλῳ δὲ τῷ βίῳ πεῖραν ἱκανὴν δεδωκόταϲ ἐλευθέραϲ γνώμηϲ, οἷϲ ἐπιτιμῶϲιν οὐκ ἀντιτείνειν οὐδ' ἀπεχθάνεϲθαι προϲήκει, ἀλλὰ χάριν εἰδέναι καὶ παρακαλεῖν ἀεὶ λέγειν τἀληθῆ καὶ γνόνταϲ αὐτὸ πει|ρᾶϲθαι, κἂν εἰ μὴ κατὰ μεγάλα μόρια, κατὰ ϲμικρὰ γοῦν ἀποκόπτειν τι τοῦ μεγέθουϲ τῶν παθῶν, εἰ καὶ χαλεπὸν ἐν ἀρχῇ τοῦτο καὶ μετὰ πολλῆϲ ταλαιπωρίαϲ φαίνοιτο γιγνόμενον, ἐννοοῦνταϲ, οὐχ ὁμοίωϲ αὐτὸ χαλεπὸν ἔϲεϲθαι τοῦ χρόνου προϊόντοϲ.
ὅϲῳ γὰρ ἂν αὔξηται ἡμῶν τὸ λογιϲτικὸν ἐν ταῖϲ τοιαύταιϲ ἀϲκήϲεϲι, καθ' ἅϲπερ ἡττᾶται καὶ μειοῦται τὰ πάθη, τοϲούτῳ ῥᾷον ὕϲτερον ἡ παντελὴϲ ὑποταγή.
ὅπου γὰρ ἔτι μεγίϲτων ὄντων ἐκράτηϲεν ὁ λογιϲμὸϲ ἀγύμναϲτοϲ ὤν, εὔδηλον, ὡϲ μᾶλλον κρατήϲει διττῆϲ ὑπεροχῆϲ ἐν τῷ χρόνῳ προϲγενομένηϲ αὐτῷ.
καὶ γὰρ αὐτὸϲ ἐξ ὧν ἐγυμνάϲατο πολὺ γενναιότεροϲ ἔϲται κἀκείνοιϲ διαπαλαίϲει ϲμικροτέροιϲ γινομένοιϲ.
ἤρκει δὲ καὶ θάτερον αὐτῶν μόνον εἰϲ τὴν τοῦ μέλλοντοϲ ἐλπίδα.
διόπερ ἐν ἀρχῇ τῆϲ ἀϲκήϲεωϲ οὐ προϲῆκεν ἀθυμεῖν ὀλίγην ἐπίδοϲιν ἑαυτῷ γιγνομένην αἰϲθανόμενον ἐν τῇ τῶν παθῶν ἰάϲει.
μεγάλη γὰρ ἔϲται τοῦ χρόνου προϊόντοϲ, ἐὰν μόνον ὑπομείνῃ τιϲ ἀκούειν ὧν ἁμαρτάνει, τὴν ἀληθινὴν φιλίαν ἑαυτὸν φιλήϲαϲ καὶ βουληθεὶϲ γενέϲθαι καλὸϲ κἀγαθόϲ, | οὐ φαίνεϲθαι μόνον.
ἡ μὲν δὴ τῶν παθῶν τῆϲ ψυχῆϲ γνῶϲίϲ τε καὶ θεραπεία κατὰ τὴν εἰρημένην ὁδὸν γίνεται, περὶ δὲ τῶν ἁμαρτημάτων ἐφεξῆϲ εἰρήϲεται.
