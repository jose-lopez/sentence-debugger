{ΓΑΛΗΝΟΥ ΠΕΡΙ ΕΥΧΥΜΙΑϹ ΚΑΙ ΚΑΚΟΧΥΜΙΑϹ} Οἱ ϲυνεχῶϲ ἐτῶν οὐκ ὀλίγων ἐφεξῆϲ γενόμενοι λιμοὶ κατὰ πολλὰ τῶν Ῥωμαίοιϲ ὑπακουόντων ἐθνῶν ἐναργῶϲ ἐπεδείξαντο τοῖϲ γε μὴ παντάπαϲιν ἀνοήτοιϲ, ἡλίκην ἔχει κακοχυμία δύναμιν εἰϲ νόϲων γένεϲιν· οἱ μὲν γὰρ τὰϲ πόλειϲ οἰκοῦντεϲ, ὥϲπερ ἦν ἔθοϲ αὐτοῖϲ ἀεὶ παραϲκευάζεϲθαι μετὰ τὸ θέροϲ εὐθέωϲ ϲῖτον αὐτάρκη πρὸϲ ὅλον τὸν ἐφεξῆϲ ἐνιαυτόν, ἐκ τῶν ἀγρῶν πάντα τὸν πυρὸν αἴροντεϲ ἅμα ταῖϲ κριθαῖϲ τε καὶ τοῖϲ κυάμοιϲ καὶ τοῖϲ φακοῖϲ ἀπέλειπον τοῖϲ ἀγροί|κοιϲ τοὺϲ ἄλλουϲ Δημητρίουϲ καρπούϲ, οὓϲ ὀνομάζουϲιν ὄϲπριά τε καὶ χεδροπὰ μετὰ τοῦ καὶ τούτων αὐτῶν οὐκ ὀλίγα κομίζειν εἰϲ ἄϲτυ.
τὰ δ' οὖν ὑπολειφθέντα διὰ τοῦ χειμῶνοϲ ἐκδαπανῶντεϲ οἱ κατὰ τὴν χώραν ἄνθρωποι τροφαῖϲ κακοχύμοιϲ ἠναγκάζοντο χρῆϲθαι δι' ὅλου τοῦ ἦροϲ, ἐϲθίοντεϲ ἀκρέμονάϲ τε καὶ βλάϲταϲ δένδρων καὶ θάμνων καὶ βολβοὺϲ καὶ ῥίζαϲ κακοχύμων φυτῶν, ἐνεφοροῦντο δὲ καὶ τῶν ἀγρίων ὀνομαζομένων λαχάνων, ὅτου τιϲ ἔτυχεν εὐπορήϲαϲ, ἀφειδῶϲ ἄχρι κόρου, καθάπερ καὶ πόαϲ χλωρὰϲ ὅλαϲ ἕψοντεϲ ἤϲθιον, ὧν πρότερον οὐδ' ἄχρι πείραϲ ἐγεύϲαντο πώποτε.
παρῆν δ' ὁρᾶν ἐνίουϲ μὲν αὐτῶν ἐν τοῖϲ ἐϲχάτοιϲ τοῦ ἦροϲ, ἅπανταϲ δ' ὀλίγου δεῖν ἐν ἀρχῇ τοῦ θέρουϲ ἁλιϲκομένουϲ ἕλκεϲι παμπόλλοιϲ κατὰ τὸ δέρμα ϲυνιϲταμένοιϲ, οὐ τὴν αὐτὴν ἰδέαν ἅπαϲιν ἔχουϲι· τὰ μὲν γὰρ αὐτῶν ἦν ἐρυϲιπελατώδη, τὰ δὲ φλεγμονώδη, τὰ δ' ἑρπηϲτικά, τὰ δὲ λειχηνώδη τε καὶ ψωρώδη καὶ λεπρώδη.
ταῦτα μὲν ὅϲα πραότατα διὰ τοῦ δέρματοϲ ἐξανθήϲαντα τὴν κακοχυμίαν ἐκ τῶν ϲπλάγχνων τε καὶ τοῦ βάθουϲ ἐκένωϲεν· ἐνίοιϲ δέ τιϲιν ἀνθρακώδη τε καὶ φαγεδαι|νικὰ γενόμενα μετὰ πυρετῶν ἀπέκτεινε τοὺϲ παθόνταϲ ἐν χρόνῳ μακρῷ μόλιϲ ὀλιγίϲτων ϲωθέντων.
ἄνευ δὲ τῶν κατὰ τὸ δέρμα παθημάτων πυρετοὶ πάμπολλοι ἐγένοντο διαχωρήϲειϲ γαϲτρὸϲ ἐπιφέροντεϲ δυϲώδειϲ καὶ δακνώδειϲ εἰϲ τεινεϲμοὺϲ καὶ δυϲεντερίαϲ τελευτώϲαϲ, οὖρά τε δριμέα καὶ αὐτὰ δυϲώδη τὴν κύϲτιν ἐνίων ἑλκώϲαντα.
τινὲϲ δ' αὐτῶν ἐκρίθηϲαν ἱδρῶϲι καὶ τούτοιϲ δριμέϲι καὶ δυϲώδεϲιν ἢ ἀποϲτήμαϲι ϲηπεδονώδεϲιν.
οἷϲ δ' οὐδὲν τούτων ἐγένετο, πάντεϲ ἀπέθανον ἢ μετὰ φανερᾶϲ φλεγμονῆϲ ἑνόϲ γέ τινοϲ τῶν ϲπλάγχνων ἢ διὰ τὸ μέγεθόϲ τε καὶ τὴν κακοήθειαν τῶν πυρετῶν.
ὀλιγίϲτων δὲ φλέβα τεμεῖν ἐν ἀρχῇ τῆϲ νόϲου τολμήϲαντεϲ ἔνιοι τῶν ἰατρῶν (ἐδεδίεϲαν γὰρ εἰκότωϲ χρῆϲθαι τῷ βοηθήματι διὰ τὸ προκαταλελύϲθαι τὴν δύναμιν) οὐδενὸϲ εἶδον αἷμα χρηϲτὸν ἐκκριθέν, ὁποῖον ἐκ τῶν ὑγιεινῶν ϲωμάτων ὁρᾶται κενούμενον, ἀλλ' ἤτοι πυρρότερον ἢ μελάντερον ἢ ὀρωδέϲτερον ἢ δριμὺ καὶ δάκνον αὐτὴν τὴν διαιρεθεῖϲαν φλέβα κατὰ τὴν ἐκροήν, ὡϲ δυϲεπούλωτον γενέϲθαι τὸ ἕλκοϲ.
ἐνίοιϲ | δὲ καὶ ϲυμπτώματα μετὰ πυρετῶν καὶ μάλιϲτα τοῖϲ ἀποθανοῦϲιν ἐγένετο βλάβην τῆϲ διανοίαϲ ἐπιφέροντα ϲὺν ἀγρυπνίαιϲ ἢ καταφοραῖϲ.
καὶ οὐδὲν δήπου θαυμαϲτὸν ἐναντίοιϲ ἁλῶναι νοϲήμαϲί τε καὶ ϲυμπτώμαϲι τοὺϲ τότε νοϲήϲανταϲ, αὐτούϲ τε διαφέρονταϲ ἀλλήλων οὐ ταῖϲ φύϲεϲι μόνον ἢ ταῖϲ ἡλικίαιϲ, ἀλλὰ καὶ ταῖϲ ἔμπροϲθεν διαίταιϲ, ἐναντίαν τε δύναμιν ἐχούϲαϲ ἐδηδοκόταϲ ἐν τῷ λιμῷ τροφάϲ· ἤϲθιον μὲν γὰρ ἅπαντεϲ ὧν ηὐπόρουν· ἀνομοίου δὲ τῆϲ εὐπορίαϲ οὔϲηϲ ἔνιοι μὲν ὀξεῖϲ ἢ δριμεῖϲ ἢ ἁλυκοὺϲ ἢ πικροὺϲ ἔχοντα χυμοὺϲ ἐδέϲματα προϲηνέγκαντο, τινὲϲ δ' αὐϲτηροὺϲ ἢ ϲτρυφνοὺϲ ἢ ψύχονταϲ ϲαφῶϲ ἢ ὑγροὺϲ ἱκανῶϲ ἢ παχεῖϲ ἢ γλίϲχρουϲ ἢ φαρμακώδειϲ.
οἶδα γοῦν ἐνίουϲ μὲν αὐτίκα διὰ μυκήτων ἐδωδὴν ἀποθανόνταϲ, ἐνίουϲ δὲ διὰ κωνείων ἢ ναρθήκων, [οὐκ] ὀλίγουϲ δ' ἐξ αὐτῶν μόγιϲ διαϲωθένταϲ.
ἅπαϲι μὲν οὖν τοῖϲ ἄλλοιϲ ἀνθρώποιϲ ἐναργῶϲ ἐφαίνετο τῷ λογιϲμῷ ϲκοπουμένοιϲ, ὡϲ ἐκτὸϲ ἐν τῷ δέρματι πολυειδεῖϲ μὲν ἑλκώϲειϲ ἐγίνοντο, ποικίλα δ' ὄγκων εἴδη φλεγμονωδῶν τε καὶ οἰ|δηματωδῶν ἐρυϲιπελατωδῶν τε καὶ ϲκιρωδῶν, οὕτω καὶ κατά τινα τῶν ἐν τῷ βάθει μορίων, ὅϲα κυριώτερα, τὰϲ αὐτὰϲ διαθέϲειϲ ἐγχωρεῖν γεγονέναι.
μόνοιϲ δὲ τοῖϲ ἀποϲτᾶϲι τῆϲ κατὰ τοὺϲ χυμοὺϲ <Ἱπποκρατείου> διδαϲκαλίαϲ ὁ λογιϲμὸϲ ἐπεπήρωτο, πάντα μᾶλλον ἢ τοὺϲ χυμοὺϲ αἰτιᾶϲθαι τολμῶϲιν.
ἔνιοι δ' αὐτῶν ὡμολόγηϲάν μοι λαθραίωϲ ὁρᾶν μὲν ἐναργῶϲ τὴν πρὸϲ <Ἱπποκράτην> φιλονεικίαν τῶν οὐδὲν οὔτ' εἰϲ ὑγίειαν οὔτ' εἰϲ νόϲον ἡγουμένων ἀγαθὸν ἢ κακὸν ἐκ χυμῶν γίνεϲθαι, μεταϲτῆναι δ' αἰδεῖϲθαι πρὸϲ <Ἱπποκράτην> μετὰ πεντήκοντα τῆϲ ἡλικίαϲ ἔτη.
δόξομεν γὰρ οὕτωϲ, ἔφαϲαν, οὐ τοὺϲ μαθητὰϲ μόνον ἀλλὰ καὶ 〈τοὺϲ〉 ἄλλουϲ ἅπανταϲ τοὺϲ χρωμένουϲ ἡμῖν ἐν ἅπαντι τῷ πρόϲθεν χρόνῳ βεβλαφέναι.
καὶ μέντοι καὶ τιμᾶϲθαι μὲν ἔλεγον ἤδη πρὸϲ πολλῶν ἀνθρώπων ὡϲ ἐπ' ἀληθέϲιν οἷϲ ἐπρέϲβευον δόγμαϲιν.
ἐὰν δὲ καὶ ταῦθ' ὁμολογήϲωϲιν εἶναι μοχθηρὰ καὶ τῶν ἄλλων ἀμαθεῖϲ φαίνωνται, μηδένα τῶν ἔμπροϲθεν αὐτοῖϲ χρωμένων αὖθιϲ ἔτι χρήϲεϲθαι.
τούτοιϲ μὲν οὖν πολλὴν ϲυγγνώμην νέμειν εὔλογον οὐ | τὴν προαίρεϲιν μεμφομένουϲ, ἀλλὰ τῇ δυϲτυχίᾳ ϲυναλγοῦνταϲ αὐτῶν, ᾗ πρὸ τοῦ κρῖναι δύναϲθαι τὰ διδαϲκόμενα περιέπεϲον οὐκ ἀγαθοῖϲ διδαϲκάλοιϲ.
ἄξιοι δὲ μίϲουϲ εἰϲὶν οἱ πρῶτοι διὰ φιλοτιμίαν αἱρέϲειϲ δογμάτων ψευδῶν ϲυϲτηϲάμενοι.
φαίνονται γὰρ ἑκόντεϲ ἐξαπατᾶν ἐπιχειρῆϲαι τοὺϲ πέλαϲ, οὐκ ἄκοντεϲ ϲφαλῆναι, μηδενὸϲ ἀνθρώπου εἰϲ τοϲαύτην ἄνοιαν ἥκοντοϲ, ὡϲ ἀγνοῆϲαι, πηλίκον ἐϲτὶ κακὸν ἐκτραπῆναι τοὺϲ ἐν τῷ ϲώματι χυμοὺϲ εἰϲ φαρμακώδειϲ ποιότηταϲ.
αὐτοὶ γοῦν οὗτοι, πρὸϲ οὓϲ ὁ λόγοϲ ἐϲτί, δύϲκολον ἢ καὶ τελέωϲ ἀδύνατον εἶναί φαϲι διακρῖναι τοὺϲ ἐκ φαρμάκων ὀλεθρίων προϲφορᾶϲ ἀπολομένουϲ τῶν ἐξ αὐτοῦ τοῦ ϲώματοϲ τῆϲ νοϲώδουϲ διαθέϲεωϲ.
οὐ μὴν οὐδ' ὅτι τοὺϲ τῶν ἰοβόλων ὀνομαζομένων θηρίων ἰούϲ, οὓϲ ἐνιᾶϲι διὰ τοῦ δήγματοϲ, ἐνίουϲ μὲν νεκροῦνταϲ ἐν τάχει τὸ δηχθὲν μόριον, ἐνίουϲ δὲ καὶ ϲήπονταϲ ἢ φλεγμονὰϲ μεγίϲταϲ ἢ ὀδύναϲ ἐπιφέρονταϲ ἐναργῶϲ ὁρῶμεν, ἔνεϲτιν ἀρνήϲαϲθαί τινι, καθάπερ οὐδ' ὅτι ϲκορπίῳ τιϲ ἐπιπτύϲαϲ δὶϲ ἢ τρὶϲ νῆϲτιϲ εὐθέωϲ ἀναι|ρεῖ τὸ ζῷον.
ὥϲπερ γὰρ οἰκεῖαι φύϲειϲ φύϲεϲιν, οὕτωϲ ἕτεραι πολέμιαί τε καὶ φθαρτικαί.
τρέφεϲθαι μὲν οὖν ἡμῖν ὑπὸ τῶν οἰκείων, ἀπόλλυϲθαι δὲ ὑπὸ τῶν ἐναντίων ϲυμβαίνει.
καὶ λέλεκται περὶ τούτων ἐπὶ πλέον ἔν τε τοῖϲ Περὶ τῶν φυϲικῶν δυνάμεων ὑπομνήμαϲι καὶ τοῖϲ Περὶ τῶν ἁπλῶν φαρμάκων.
εἰϲ δὲ τὸν ἐνεϲτῶτα λόγον ἱκανὴ καὶ τῶν ἐν τοῖϲ λιμοῖϲ ὀφθέντων ἡ διήγηϲιϲ.
εἰ δέ μοι πιϲτεύειν ἐθέλοιϲ οὐδεμίαν μὲν αἰτίαν ἔχοντι τοῦ ψεύδεϲθαι, δυϲχεραίνοντι δὲ ἐπὶ τῷ πολλοὺϲ ἐν βιβλίοιϲ ἐνδόξουϲ ἄνδραϲ ἐψεῦϲθαι μεγάλωϲ, διηγήϲομαί ϲοι τὰ διὰ μακρᾶϲ πείραϲ ἐν ὅλῳ μοι τῷ βίῳ γνωϲθέντα μετὰ τοῦ 〈καὶ〉 τοὺϲ θεοὺϲ ἐπικαλέϲαϲθαι μάρτυραϲ.
ἐμοὶ μὲν γὰρ πατὴρ ἐγένετο γεωμετρίαϲ μὲν καὶ ἀρχιτεκτονικῆϲ καὶ λογιϲτικῆϲ ἀριθμητικῆϲ τε καὶ ἀϲτρονομίαϲ εἰϲ ἄκρον ἥκων, ὑπὸ πάντων δὲ τῶν γνόντων αὐτὸν ἐπὶ δικαιοϲύνῃ καὶ χρηϲτότητι καὶ ϲωφροϲύνῃ θαυμαϲθεὶϲ ὡϲ οὐδεὶϲ τῶν φιλοϲόφων.
οὗτοϲ οὖν με παῖδα μὲν ὄντα διαιτῶν αὐτὸϲ ἄνοϲον ἐφύλαξεν.
ἐπεὶ δὲ μειράκιον ἐγενόμην ὅ τε πατὴρ ὑπεχώρηϲεν εἰϲ ἀγρὸν ὢν φιλογέωργοϲ, εἰχόμην | μὲν ὧν ἐμάνθανον ὑπὲρ ἅπανταϲ τοὺϲ ϲυμφοιτῶνταϲ οὐ δι' ἡμέραϲ μόνον ἀλλὰ καὶ νύκτωρ· ἐμπληϲθεὶϲ δὲ μετὰ τῶν ἡλικιωτῶν ἐν ἅπαντι τῷ χρόνῳ τῆϲ ὀπώραϲ ἁπάντων τῶν ὡραίων ἐνόϲηϲα τοῦ φθινοπώρου νόϲον ὀξεῖαν, ὡϲ φλεβοτομίαϲ δεηθῆναι.
παραγενόμενοϲ οὖν εἰϲ τὴν πόλιν ὁ πατὴρ ἐπετίμηϲέ τέ μοι καὶ τῆϲ ἔμπροϲθεν ἀνέμνηϲε διαίτηϲ, ἣν ὑπ' αὐτῷ διῃτώμην, ἐκέλευϲέ τε τοῦ λοιποῦ φυλάττειν αὐτὴν ἀποϲτάντα τῆϲ τῶν ἡλικιωτῶν ἀκραϲίαϲ.
καὶ μέντοι καὶ κατὰ τὸν ἑξῆϲ ἐνιαυτὸν ἔργον ἐποιήϲατο παραφυλάξαι μου τὴν δίαιταν, ὡϲ μετρίωϲ ἅψαϲθαι τῶν ὡραίων.
ἦγον δὲ τηνικαῦτα τῆϲ ἡλικίαϲ ἔτοϲ ἐννεακαιδέκατον.
ἄνοϲοϲ οὖν ἐν αὐτῷ μείναϲ, εἶτ' ἐν τῷ μετ' αὐτὸν ἐνιαυτῷ, τοῦ πατρὸϲ ἀποθανόντοϲ ἅμα τοῖϲ ἡλικιώταιϲ διαιτηθεὶϲ ἐπὶ δαψιλέϲι τοῖϲ κατὰ τὴν ὀπώραν ἐνόϲηϲα νόϲον παραπληϲίαν τῇ πρόϲθεν, ὥϲτε καὶ τότε φλεβοτομίαϲ δεηθῆναι.
τοὐντεῦθεν δέ ποτε μὲν ἐφεξῆϲ καθ' ἕκαϲτον ἐνιαυτόν, ἐνίοτε δὲ διαλιπὼν ἓν ἔτοϲ ἐνόϲουν ἀεὶ μέχρι τῶν ὀκτὼ καὶ εἴκοϲιν ἐτῶν.
ἐν τούτῳ δὲ | κινδυνεύϲαϲ ἀπόϲτημα ϲχεῖν καθ' ὃ μέροϲ ϲυνάπτει τὸ ἧπαρ τῷ διαφράγματι, τῶν ὡραίων ἁπάντων ἐπέχειν ἐμαυτὸν ὥριϲα πλὴν τῶν πεπείρων ἀκριβῶϲ ϲύκων τε καὶ ϲταφυλῶν, οὐδὲ τούτων ἀμέτρωϲ, ὡϲ ἔμπροϲθεν, ἀλλὰ ϲυμμέτρωϲ προϲφερόμενοϲ.
ἔϲχον δὲ καὶ ἄλλον τινὰ τῶν ἐμοῦ πρεϲβυτέρων δυοῖν ἔτεϲι τὴν αὐτὴν γνώμην ἐμοὶ λαβόντα.
γυμναϲίων τε οὖν προνοούμενοι καὶ τοῦ μηδέποτ' ἀπεπτεῖν ἄνοϲοι διεμείναμεν ἄχρι τοῦ δεῦρο πολλῶν ἐτῶν, καὶ τῶν ἄλλων δὲ φίλων, ὅϲουϲ ἔπειϲα γυμνάζεϲθαί τε καὶ τεταγμένωϲ διαιτᾶϲθαι, τέωϲ πάνταϲ ὁρῶ διὰ παντὸϲ ὑγιαίνονταϲ, ἐνίουϲ μὲν ἐξ ἐτῶν ἤδη πέντε καὶ εἴκοϲι, τοὺϲ δ' ἐξ ἐλαττόνων μέν, ἤδη δ' ἱκανῶν, ὡϲ ἕκαϲτοι πειϲθέντεϲ ἔτυχον ἀπέχεϲθαί τε τῶν ὡραίων καὶ τῶν ἄλλων κακοχύμων ἐδεϲμάτων, ἃ πρόκειται διελθεῖν ἐν τῷδε τῷ γράμματι.
Τοῖϲ μὲν οὖν δυναμένοιϲ γυμνάζεϲθαι πρὸ τῶν ϲιτίων οὐδὲ τῆϲ ἀκριβοῦϲ πάνυ διαίτηϲ ἐδέηϲε.
τοῖϲ δὲ | διὰ περιϲτάϲειϲ πραγμάτων κωλυομένοιϲ οὐ μόνον ἀκριβεϲτέραϲ διαίτηϲ ἀλλὰ καὶ φαρμάκων ὑγιεινῶν ἐϲτι χρεία.
πολλοὶ μέντοι τῶν ἀνθρώπων ἐν τοιαύτῃ βίου καταϲτάϲει διατρίβουϲιν, ὥϲτε μὴ δυνατὸν αὐτοῖϲ εἶναι μήτε γυμνάζεϲθαι καλῶϲ πρὸ τῶν ϲιτίων μήτ' ἐϲθίειν ἱκανῶϲ ἐν καιρῷ μήτε πέττειν καλῶϲ τὰϲ τροφάϲ.
τοὺϲ μὲν δὴ τοιούτουϲ ἀδύνατον ἀνόϲουϲ διαμένειν ἄνευ τοῦ προνοεῖϲθαί τε γαϲτρὸϲ ὑπαγωγῆϲ ἐκ διαλειμμάτων (ἐνίοτε δὲ καὶ καθάρϲεωϲ ἰϲχυροτέραϲ) ὡραίαϲ τε κενώϲεωϲ αἵματοϲ ὑγιεινῶν τέ τινων φαρμάκων ἐν τοῖϲ προϲήκουϲι καιροῖϲ πινομένων.
ὅϲοι δὲ ἡϲύχιον εἵλοντο βίον μήτε πρὸ ἡμέραϲ ἀνάγκην ἔχοντεϲ ἐπὶ τὰϲ τῶν πολὺ δυναμένων ἀπιέναι θύραϲ μήτε πολλάκιϲ ἱδροῦντεϲ ἐν ἀναγκαίαιϲ πράξεϲι καταψύχεϲθαι μήτε λουομένοιϲ τιϲὶ παρεϲτάναι μήτ' εἰϲ οἶκον ἐπανερχομένουϲ αὐτοὺϲ παραπέμπειν, εἶτα μετὰ πολλῆϲ ϲπουδῆϲ αὐτοὶ λουϲάμενοι πρὸϲ τὸ δεῖπνον ἐπείγεϲθαι, τούτοιϲ πρώτοιϲ ὑποθήϲομαι δίαιταν, ἐξ ἧϲ ἂν μάλιϲτα χρηϲτότατον ἔχοιεν αἷμα, μετ' αὐτοὺϲ δὲ πειράϲομαί τιναϲ ὑποθήκαϲ δοῦναι καὶ τοῖϲ ἐν ἀϲχολίᾳ ζῶϲι.
| δεήϲεται δ' ὁ λόγοϲ ἀναμνῆϲαι τῶν γεγραμμένων ἐν τοῖϲ τριϲὶν ὑπομνήμαϲιν, ἐν οἷϲ ὁ λόγοϲ μοι γέγονε Περὶ τῶν ἐν ταῖϲ τροφαῖϲ δυνάμεων.
εὔχυμα τοίνυν ἐδέϲματα τῶν μὲν ϲιτηρῶν ἄρτοι τ' εἰϲὶν οἱ καθαροί, κατειργαϲμένοι καλῶϲ ὀπτήϲει τε τῇ διὰ κριβάνου καὶ τῇ πρὸ αὐτοῦ φυράϲει καὶ ζύμῃ ϲυμμέτρῳ καὶ ἁλῶν μίξει, πρὸϲ τούτοιϲ δὲ δεύτεροι κατ' ἀρετὴν οἱ ἰπνῖται.
χόνδροϲ δὲ τῶν μὲν εὐχυμοτάτων ἐϲτίν, ὥϲπερ καὶ τὸ χοίρειον κρέαϲ, ἂν ἀκριβῶϲ ἥ τε γαϲτὴρ αὐτὸ πέψῃ καὶ τὸ ἧπαρ αἱματώϲῃ.
γλίϲχρον δ' ἔχει τι καὶ διὰ τοῦτ' ἐμφρακτικὸν ἥπατόϲ τε καὶ νεφρῶν, οἷϲ ϲτενόπορα φύϲει ταῦτα.
πλεοναζόντων γοῦν ἐν ταῖϲ ἐδωδαῖϲ αὐτῶν βάρουϲ τέ τιϲ αἴϲθηϲιϲ ἐν τοῖϲ εἰρημένοιϲ μορίοιϲ γίνεται καί ποτε καὶ πόνοϲ.
ἕπεται δὲ ταῖϲ καθ' ἧπαρ ἐμφράξεϲι κωλύεϲθαι μὲν τὴν ἀνάδοϲιν, ἀθροίζεϲθαι δὲ πλῆθοϲ ἐν ταῖϲ κατὰ τὸ μεϲάραιόν τε καὶ τὰ ϲιμὰ τοῦ ϲπλάγχνου φλεψίν, ᾧ πάλιν ἤτοι φλεγμονὰϲ ἀκολουθῆϲαι τῶν μορίων, ἐν οἷϲ ἤθροιϲται, κίνδυνοϲ ἢ αὐτῶν τῶν πλεοναζόντων χυ|μῶν ϲηπεδόνα.
δυοῖν γάρ τοι θάτερον ἀναγκαῖόν ἐϲτι τοῖϲ ὠμοῖϲ καὶ παχέϲι χυμοῖϲ ἀκολουθεῖν ἢ μεταβάλλεϲθαι εἰϲ αἷμα πεττομένοιϲ ἢ ϲήπεϲθαι, καθάπερ καὶ τἄλλα πάντα τὰ ἐν τοῖϲ θερμοῖϲ χωρίοιϲ χρόνῳ πλείονι μένοντα.
καὶ διὰ τοῦτο τοῖϲ ἰατροῖϲ εὑρέθη τὰ κληθέντα πρὸϲ αὐτῶν ὑγιεινὰ φάρμακα τῆϲ λεπτυνούϲηϲ ἅπαντα δυνάμεωϲ ὄντα.
τούτων γὰρ ἔργον ἐϲτὶν ἐκφράττειν μὲν τὰϲ ϲτενὰϲ διεξόδουϲ, ἀπορρύπτειν δὲ τὸ προϲπλαττόμενον γλίϲχρον ἐκ τῶν χυμῶν τοῖϲ ἀγγείοιϲ, τέμνειν δὲ καὶ λεπτύνειν τὰ παχέα τῶν ὑγρῶν.
ἀλλ' ἐὰν πλεονάϲῃ τιϲ ἐν αὐτοῖϲ, ὀρῶδεϲ ἢ πικρόχολον ἐν τῷ χρόνῳ ἢ μελαγχολικὸν ἐργάϲεται τὸ αἷμα· πέφυκε γὰρ ὀλίγου δεῖν ἅπαντα τὰ τοιαῦτα φάρμακα ϲὺν τῷ λεπτύνειν τε καὶ τέμνειν ἔτι καὶ θερμαίνειν ἀμετρότερον.
ὑπὸ δὲ τῶν οὕτω θερμαινόντων ξηραίνεται μὲν τὰ ὑγρά, παχύνονται δὲ οἱ χυμοί, καὶ διὰ τοῦτο κατὰ τοὺϲ νεφροὺϲ οἱ πωρώδειϲ λίθοι ϲυνίϲτανται καὶ εἰϲ μοχθηροὺϲ χυμοὺϲ τρέπεται τὸ αἷμα.
καλλίϲτηϲ οὖν καταϲκευῆϲ ϲώματοϲ ὑπαρχούϲηϲ, ἥτιϲ ἂν εὐκρατοτάτη μὲν ᾖ, τὰϲ δὲ τῶν χυμῶν διεξόδουϲ εὐρείαϲ ἔχῃ, δυνατόν ἐϲτιν ὑγιαίνειν ἀεὶ τὸν οὕτω πεφυ|κότα γυμναζόμενον αὐτάρκωϲ πρὸ τῶν ϲιτίων, ἐὰν καὶ πλεονάζῃ ποτὲ κατὰ τὰ παχύχυμα τῶν ἐδεϲμάτων, ὁποῖόν ἐϲτιν, ὡϲ ἔφην, ὅ τε χόνδροϲ καὶ τὸ χοίρειον κρέαϲ οἵ τ' ἰπνῖται τῶν ἄρτων ἢ κριβανῖται μέν, οὐ πάνυ δ' ἀκριβῶϲ καλῶϲ προπαρεϲκευαϲμένοι τῇ λελεγμένῃ μικρὸν ἔμπροϲθεν καταϲκευῇ καὶ κατά γε τὸν κρίβανον ἐνδεῶϲ ὠπτημένοι.
τὴν δ' αὐτὴν ἔχει τῷ χόνδρῳ φύϲιν ὁ καλούμενοϲ τράγοϲ, ἐκ τῶν ϲιτηρῶν τροφῶν καὶ αὐτὸϲ ὑπάρχων, δυϲκατεργαϲτότερόϲ γε μὴν εἰϲ τὴν ἐν τῇ γαϲτρὶ πέψιν ἐϲτὶ τοῦ χόνδρου.
παραπληϲίαν δὲ τούτοιϲ δύναμιν ἔχει καὶ ἡ τῶν ᾠῶν φύϲιϲ, ἀλλὰ διοριϲμῶν πλειόνων δεομένη καθάπερ καὶ τὸ γάλα.
προϊόντοϲ δὲ τοῦ λόγου διδαχθήϲεται μετ' ὀλίγον ἀκριβῶϲ πᾶϲα.
πρότερον γὰρ ὥϲπερ τούτων ἐμνημόνευϲα, τὸν οἷον τύπον ὑπογράφων τῶν εὐχύμων τε καὶ κακοχύμων ἅμα γλιϲχρότητι τροφῶν, οὕτω καὶ τῶν ϲυμμέτρωϲ ἐχουϲῶν βούλομαι μνημονεῦϲαι, μέϲων οὐϲῶν τῇ φύϲει τῶν τε παχυνόντων ἐδεϲμάτων καὶ τῶν λεπτυνόντων, ὑπὲρ ὧν ἑτέρωθι διῆλθον ἐν ἑνὶ γράμ|ματι τῷ Περὶ τῆϲ λεπτυνούϲηϲ διαίτηϲ.
ἀλλὰ τῶν μὲν τοιούτων τὰ πλεῖϲτα φάρμακα μᾶλλον ἄν τιϲ ἢ τροφὰϲ εἴποι· τὰ δὲ τοὺϲ παχεῖϲ καὶ γλίϲχρουϲ γεννῶντα χυμοὺϲ ἐδέϲματα τροφιμώτατα πάντ' ἐϲτί, κἂν πεφθῇ καλῶϲ ἔν τε τῇ γαϲτρὶ καὶ τῷ ἥπατι, χρηϲτὸν αἷμα γεννᾶν πέφυκεν.
Ἀμεμπτότατα δὲ τῶν ἐδεϲμάτων ὑπάρχει τὰ μεταξὺ τῶν λεπτυνόντων τε καὶ παχυνόντων, ὡϲ ἂν ἐν ϲυμμετρίᾳ καὶ μεϲότητι τῶν ὑπερβολῶν καθεϲτῶτα.
τοιαῦτα δ' ἐϲτὶν οἵ τε κάλλιϲτοι τῶν ἄρτων, ὑπὲρ ὧν τῆϲ καταϲκευῆϲ ἐπὶ πλέον ἐν τῷ πρώτῳ Περὶ τῶν ἐν ταῖϲ τροφαῖϲ δυνάμεων εἴρηται, καὶ πρὸϲ τούτοιϲ αἱ ϲάρκεϲ τῶν ἀλεκτορίδων τε καὶ ἀλεκτρυόνων ὀρνίθων τε φαϲιανῶν καὶ περδίκων καὶ περιϲτερῶν ἀτταγήνων τε καὶ τρυγόνων καὶ κιχλῶν καὶ κοττύφων καὶ τῶν μικρῶν ϲτρουθίων ἁπάντων ἔτι τε πετραίων ἰχθύων αἰγιαλείων τε καὶ πελαγίων κωβιῶν τε καὶ ϲμυραινῶν καὶ βουγλώϲϲων ὀνίϲκων τε καὶ πάντων ἁπλῶϲ ἰχθύων, ὅϲοι μήτε γλιϲχρότητά τινα μήτε δυϲωδίαν ἢ ἀη|δίαν ἔχουϲι κατὰ τὴν ἐδωδήν.
οὐκ ὀλίγων δὲ χρεία διοριϲμῶν ἐϲτι καὶ περὶ τῆϲ τούτων ἁπάντων φύϲεωϲ, ἣν ἐφεξῆϲ ἐρῶ ἐν τῷ περὶ τῶν κακοχύμων ἐδεϲμάτων λόγῳ προϲθεὶϲ [δὲ] τὰ λείποντα πρότερον.
ὅϲοιϲ μὲν γὰρ ἀνθρώποιϲ οἷόν τ' ἐϲτὶ γυμναϲίοιϲ τε πλείοϲι χρῆϲθαι καὶ κοιμᾶϲθαι, μέχριπερ ἂν ἐθέλωϲι, καὶ βίον ἔξω τῶν πολιτικῶν ἀϲχολιῶν ᾕρηνται, τούτοιϲ ἐγχωρεῖ καὶ τὰ παχύχυμα καὶ γλίϲχρα τῶν ἐδεϲμάτων ἐϲθίειν, καὶ μάλιϲθ' ὅταν ἐπὶ τῷ πλήθει τῆϲ ἐδωδῆϲ αὐτῶν μηδέποτε μηδεμίαν αἴϲθηϲιν ἐν ὑποχονδρίῳ δεξιῷ ϲχῶϲιν ἢ βάρουϲ ἢ τάϲεωϲ.
ὅϲοι δ' ἤτοι διὰ τὴν ἡλικίαν ἢ διά τινα ϲυνήθειαν οὐχ οἷοί τε γυμνάζεϲθαι πρὸ τῶν ϲιτίων, οὗτοι πάντων ἀπεχέϲθωϲαν ἐδεϲμάτων, ὅϲα τοιαῦτα.
τελέωϲ δ' ἀργοὶ μηδ' αὐτοὶ παραγινέϲθωϲαν ἐπὶ τὰϲ τροφάϲ, ἀλλ' αἰωρήϲεϲιν ἢ περιπάτοιϲ ἀντὶ τῶν ἰϲχυροτέρων γυμναϲίων χρήϲθωϲαν.
μέγιϲτον γάρ τοι κακὸν εἰϲ ὑγιείαϲ φυλακήν ἐϲτιν ἡϲυχία παντελὴϲ τοῦ ϲώματοϲ, ὥϲπερ καὶ μέγιϲτον ἀγαθὸν ἡ ϲύμμετροϲ κίνηϲιϲ.
οὐδὲ γὰρ οὐδὲ νοϲή|ϲει τιϲ ὅλωϲ, ἢν ἐπίτηδεϲ προνοῆται τοῦ μηδέποτ' ἀπεπτῆϲαι μετὰ τοῦ μηδὲ κινεῖϲθαί τινα κίνηϲιν ἰϲχυρὰν ἐπὶ ϲιτίοιϲ.
ὥϲπερ γὰρ ἀγαθὸν μέγιϲτον εἰϲ ὑγίειάν ἐϲτι τὸ πρὸ τῶν ϲιτίων γυμνάϲιον, οὕτω βλαβερώτατον ἅπαϲα κίνηϲιϲ ἐπὶ ϲιτίοιϲ.
ἀναδίδοται γὰρ ἐκ τῆϲ κοιλίαϲ ἡ τροφὴ πρὶν πεφθῆναι κἀκ τοῦδε πλῆθοϲ ὠμῶν χυμῶν ἀθροίζεται κατὰ τὰϲ φλέβαϲ, ἐξ ὧν εἴωθε νοϲήματα παντοῖα γίγνεϲθαι μὴ φθαϲάντων αὐτῶν ἤτοι διαφορηθῆναι πόνοιϲ πλείοϲιν ἢ πεφθῆναι καὶ μεταβαλεῖν εἰϲ αἷμα διὰ τῆϲ καθ' ἧπάρ τε καὶ φλέβαϲ δυνάμεωϲ.
ἀϲφαλέϲτατον οὖν ἐϲτι φείδεϲθαι τῶν κακοχύμων τε καὶ γλίϲχρων ἐδεϲμάτων, ὅϲοιϲ γε μόνηϲ ὑγιείαϲ ἐϲτὶ φροντίϲ, οὐκ εὐεξίαϲ ϲώματοϲ, ὁποίαν οἱ γυμναϲτικοὶ ϲπουδάζουϲιν.
Ἐφεξῆϲ οὖν ϲοι καταλέξω καὶ τὰ μήπω λελεγμένα κατὰ τὸν ἄχρι δεῦρο λόγον ἐδέϲματα παχύχυμα, πάλιν ἀπὸ τῶν ἄρτων ἀρξάμενοϲ.
ὅϲοι τοίνυν τούτων οὔτε ζύμηϲ οὔθ' ἁλῶν ἱκανῶϲ ἔϲχον οὔτ' ἐπὶ πλεῖϲτον ἐφυράθηϲαν οὔτ' ἐν κριβάνῳ καλῶϲ ὠπτήθηϲαν, οὗτοι παχύχυμοι πάντεϲ | εἰϲὶ μετὰ τοῦ καὶ γλιϲχρότητοϲ οὐκ ὀλίγηϲ μετέχειν, ὅντινα χυμὸν οἱ περὶ <Πραξαγόραν> τε καὶ <Φυλότιμον> ὀνομάζειν εἰώθαϲι κολλώδη.
παχύχυμοι δ' εἰϲὶ καὶ οἱ τυροὶ πάντεϲ, ἀλλ' οἱ μὲν νέοι χωρὶϲ κακοχυμίαϲ, οἱ παλαιοὶ δὲ καὶ ϲὺν ταύτῃ.
γλιϲχρότηϲ δὲ πρὸϲ τῷ πάχει τιϲὶν αὐτῶν, οὐχ ἅπαϲιν, ὑπάρχει διὰ τὴν τοῦ γάλακτοϲ φύϲιν, ἐξ οὗ γεγόναϲιν, οὐ ϲμικρὰν ἔχοντοϲ διαφορὰν ἔν τε τοῖϲ γένεϲι τῶν ζῴων καὶ ταῖϲ τροφαῖϲ, ἃϲ ἐϲθίουϲιν ἄλλαϲ ἐν ἄλλοιϲ τόποιϲ.
αἰγείῳ μὲν οὖν γάλακτι πλείϲτῳ χρώνται παρ' ἡμῖν, ὥϲπερ ἐν ἄλλοιϲ ἔθνεϲι βοείῳ· χρῶνται δὲ καὶ τῷ προβατείῳ πολλάκιϲ.
ἀλλὰ τοῦτο μέν ἐϲτι παχὺ τῷ τῶν ὄνων ὑπεναντίωϲ ἔχον ἐν τῷδε· λιπαρὸν δὲ τὸ τῶν βοῶν, ἁπάντων δ' ἔχον ϲυμμέτρωϲ τὸ τῶν αἰγῶν.
οὔτε γὰρ ἱκανῶϲ ὑγρόν ἐϲτιν οὔτε λιπαρὸν οὔτε παχὺ καὶ διὰ τοῦτο μέϲον τι τῶν ἄλλων ὑπάρχει κατὰ τὰϲ ἐνεργείαϲ ἃϲ ἐνεργεῖ κατὰ τὸ τῶν ἀνθρώπων ϲῶμα, τοῦ μὲν ὀρώδουϲ καὶ λεπτοῦ γάλακτοϲ ὑπάγοντοϲ μὲν τὴν γαϲτέρα μᾶλλον, ἧττον δὲ τρέφοντοϲ τὸ ϲῶμα, τοῦ δὲ παχέοϲ ἔμπαλιν ἧττον μὲν ὑπάγοντοϲ, τρέφοντοϲ δὲ μᾶλλον.
ϲύγκειται | γὰρ ἐκ τριῶν οὐϲιῶν ἀνομοιομερῶν ἅπαν γάλα, μιᾶϲ μὲν τῆϲ ὀρώδουϲ τε καὶ λεπτῆϲ, ἑτέραϲ δὲ τῆϲ παχείαϲ τε καὶ τυρώδουϲ καὶ τρίτηϲ τῆϲ ἐλαιώδουϲ τε καὶ λιπαρᾶϲ.
οὐ μὴν ἐν ἅπαϲί γε τοῖϲ ζῴοιϲ τὸ μέτρον αὐτῶν ἴϲον, ἀλλ' ἐν μὲν τῷ τῶν καμήλων τε καὶ τῶν ὄνων γάλακτι ἡ ὀρώδηϲ ὑγρότηϲ ἐϲτὶ πλείϲτη, τὸ τυρῶδεϲ δ' ἐν τοῖϲ προβάτοιϲ, ὥϲπερ γε τὸ λιπαρὸν ἐν τῷ τῶν βοῶν γάλακτι.
μεϲότητα δ' ἔχει τῶν ὑπερβολῶν ἡ αἲξ ὡϲ πρὸϲ τἄλλα γένη τῶν ζῴων· ἐπεί τοι πάλιν αὗται πρὸϲ ἀλλήλαϲ παραβαλλόμεναι ταῖϲ εἰρημέναιϲ ὑποπεπτώκαϲι διαφοραῖϲ, οὔϲαιϲ οὐ ϲμικραῖϲ οὐδὲ ταῖϲ κατὰ τὴν ἡλικίαν, ὥϲπερ γε καὶ ταῖϲ κατὰ τὰϲ νομάϲ τε καὶ τὰϲ ὥραϲ τοῦ ἔτουϲ ἔτι τε τὸν χρόνον ὃν ἀφεϲτήκαϲι τῆϲ ἀποκυήϲεωϲ, ὑπὲρ ὧν καὶ αὐτῶν ἐπὶ πλέον ἐν τῷ τρίτῳ Περὶ τῶν ἐν ταῖϲ τροφαῖϲ δυνάμεων εἴρηται.
νυνὶ δ' ἀρκεῖ τό γε τοϲοῦτον εἰπεῖν, ὡϲ οὐκ ἀϲφαλὲϲ ἄνευ μέλιτοϲ προϲφέρεϲθαι τὸ τῶν αἰγῶν γάλα.
πολλοῖϲ γὰρ τῶν μόνον αὐτὸ πιόντων ἐτυρώθη κατὰ τὴν γαϲτέρα καὶ θαυμαϲτὸν ὅπωϲ βαρύνει τε καὶ πνίγει τὸν ἄνθρωπον, ἐπειδὰν τοῦτο ϲυμβῇ.
θαυμαϲτότερον δ' ἔτι τὸ τοῦ θρομ|βωθέντοϲ αἵματόϲ ἐϲτιν, ἐάν τ' ἐν τραύματι βαθεῖ πάθῃ τιϲ τοιοῦτον ἐάν τ' εἰϲ κοιλίαν ἤ τι τῶν ἐντέρων ϲυρρυῇ· καὶ γὰρ ἐκλύονται καὶ καταψύχονται καὶ μικρόϲφυκτοι καὶ κακόϲφυκτοι γίνονται.
καὶ μέντοι καὶ ϲηπεδόνοϲ ἐπινεμομένηϲ ἐν τάχει τὰ πληϲιάζοντα τῶν ὑγιεινῶν μορίων αἴτιον γίνεται τὸ θρομβωθὲν ἐν τοῖϲ τραύμαϲιν αἷμα.
διὰ τίνα μὲν οὖν αἰτίαν ὁ πάντων ἡμῖν τῶν χυμῶν οἰκειότατοϲ, ὅταν ψυχθῇ, τηλικούτων ἡμῖν παθημάτων αἴτιον γίνεται, ζητήϲεωϲ οὐ ϲμικρᾶϲ ἄξιον.
ἐναργῶϲ γε μὴν ἔϲτι κἀκ τούτου γνῶναι, πηλίκην ἔχουϲι δύναμιν αἱ τῶν μοχθηρῶν χυμῶν ποιότητεϲ, ὧν ὥϲπερ τινὸϲ μικροῦ καταφρονοῦϲιν ἔνιοι τῶν νῦν ἰατρῶν, ἑπόμενοι τοῖϲ πρώτοιϲ πλαϲαμένοιϲ οὕτω γινώϲκειν.
τὸ γοῦν γάλα πίνουϲί τινεϲ ἐπεμβάλλοντεϲ ἕνεκα τοῦ μὴ τυρωθῆναι κατὰ τὴν γαϲτέρα μέλιτόϲ τε καὶ ὕδατοϲ καὶ τρίτου τῶν ἁλῶν.
ἄριϲτον δ' εἰϲ εὐχυμίαν γάλα τὸ τῶν εὐεκτούντων ζῴων ἐϲτίν, ὅταν ἀμελχθῇ, πινόμενον εὐθέωϲ· τὸ δ' ἑψηθὲν ἐπὶ πλέον παχύχυμον ἱκανῶϲ γίνεται καὶ μᾶλλον, ὅταν ἄλευρον πυρῶν ἢ κέγχρων ἢ ἄμυλον ἑψηθῇ μετ' αὐτοῦ.
τυροὶ δὲ παχύχυμοι | μὲν ἅπαντέϲ εἰϲιν, οἱ παλαιοὶ δὲ καὶ κακόχυμοι.
τοὺϲ νεοπαγεῖϲ δ' ἐγχωρεῖ μετὰ μέλιτοϲ ἐϲθίειν πρὸ τῶν ϲιτίων ὑπαγωγῆϲ ἕνεκα γαϲτρόϲ· ἧττόν τε γάρ εἰϲι παχύχυμοι τῶν παλαιῶν, οὔδ' ὅλωϲ δὲ κακόχυμοι.
ὁ δ' ἐξ αὐτῶν πηγνυμένων ἀπορρέων ὀρὸϲ ἱκανῶϲ ὑπάγει γαϲτέρα.
παχύχυμον δ' ἐϲτὶν ἔδεϲμα καὶ διὰ τοῦτο καὶ τὰϲ καθ' ἧπαρ ἐμφράττον διεξόδουϲ ὁ διὰ γάλακτοϲ ἢ τυροῦ ϲκευαζόμενοϲ πλακοῦϲ, ὁμοίωϲ δ' αὐτῷ καὶ ὁ διὰ ϲεμιδάλεωϲ καὶ γάλακτοϲ ἢ καὶ λαγάνων τι καὶ ῥυημάτων προϲλαμβάνων.
οὐδὲν δ' ἧττον ὅϲα ϲκευάζουϲι διὰ γλεύκουϲ τε καὶ ϲεμιδάλεωϲ ἢ ὅλωϲ ἀλεύρου πυρίνου, κακόχυμα πάντ' ἐϲτί.
καὶ αὐτὰ δὲ καθ' ἑαυτὰ τὰ λάγανά τε καὶ τὰ ῥυήματα καὶ πᾶν ἄζυμον ἐκ πυροῦ πέμμα καὶ μᾶλλον ὅταν καὶ τυροῦ τι προϲλάβῃ, παχύχυμον ἱκανῶϲ ἐϲτιν.
ὀνομάζειν δέ μοι δοκοῦϲιν ταῦτα τὰ νῦν ὑφ' ἡμῶν καλούμενα λάγανά τε καὶ ῥυήματα κοινῇ προϲηγορίᾳ τῇ τῶν ἰτρίων <οἱ παλαιοί>.
παχύχυμοι δ' εἰϲὶ καὶ οἱ κοχλίαι καὶ τῶν ᾠῶν ὅϲα μέχρι τελείαϲ πήξεωϲ ἕψουϲί τε καὶ ὀπτῶϲι.
τὰ μὲν γὰρ ταγηνιζόμενα καὶ κακόχυμα γίνεται καὶ τὴν ἐν τῇ γαϲτρὶ πέψιν ἴϲχει κνιϲώδη ϲυνδιαφθείρουϲαν ἑαυτῇ καὶ | τἄλλα ϲιτία καὶ διὰ τοῦτο τῶν ἀπεπτουμένων ἐν τοῖϲ χείριϲτα πέφυκεν εἶναι.
τὰ δὲ μετρίωϲ ἡψημένα καὶ διὰ τοῦτο καλούμενα τρομητὰ βελτίω καὶ πρὸϲ πέψιν ἐϲτὶ καὶ πρὸϲ ἀνάδοϲιν καὶ πρὸϲ θρέψιν καὶ πρὸϲ εὐχυμίαν, ὥϲπερ γε καὶ τὰ ῥοφητὰ καλούμενα μετρίωϲ ἡψημένα καὶ διὰ τοῦτο καὶ τὰϲ τῆϲ φάρυγγοϲ ἐκλεαίνοντα τραχύτηταϲ, ὅτε μήπω πεπάχυνταί τε καὶ ϲυνῆκται τὸ ἐν αὐτοῖϲ ὑγρόν.
ἀλλὰ καὶ τῶν ἐνύδρων ζῴων τά τε μαλάκια καλούμενα, τευθίδεϲ τε καὶ ϲηπίαι καὶ πολύποδεϲ ὅϲα τ' ἄλλα τοιαῦτα παχὺν καὶ γλίϲχρον ἔχει χυμόν, ὥϲπερ καὶ οἱ κητώδειϲ τῶν ἰχθύων, ἐξ ὧν εἰϲι καὶ οἱ θύννοι.
μετριώτεραι δ' αὐτῶν αἱ πηλαμύδεϲ.
ἱκανῶϲ δὲ παχύχυμα τά τε ὄϲτρεα καὶ οἱ κήρυκεϲ αἵ τε πορφύραι καὶ πάνθ' ἁπλῶϲ τὰ καλούμενα πρὸϲ <Ἀριϲτοτέλουϲ> ὀϲτρακόδερμα, χῆμαι, λεπάδεϲ, κτένεϲ, πῖναι καὶ τὰ παραπλήϲια.
πορφύραι μὲν οὖν καὶ κήρυκεϲ ϲκληροτέραν ἔχουϲι τῶν ἄλλων τὴν ϲάρκα καὶ διὰ τοῦτο παχυχυμοτέραν, ὑγροτέραν δὲ καὶ γλιϲχροτέραν τἄλλα, μάλιϲτα δὲ πάντων τὰ ὄϲτρεα.
| χρὴ δὲ γινώϲκειν ἁπάντων αὐτῶν τὸν μὲν χυλὸν ὑπακτικὸν τῆϲ γαϲτρόϲ, ὥϲπερ ἐν τῷ γάλακτι τὸν ὀρόν, αὐτὸ δὲ τὸ ϲτερεὸν ϲῶμα βραδυπόρον τε καὶ παχύχυμον, ὠμοῦ χυμοῦ καὶ παχέοϲ καὶ ψυχροῦ γεννητικόν.
ὑπάρχει δὲ τοῦτο καὶ τῇ κράμβῃ καὶ τοῖϲ φακοῖϲ ἐναργῶϲ, ὥϲπερ ἑτέροιϲ πολλοῖϲ ἀμυδρῶϲ, ὑπὲρ ὧν ἐπὶ πλέον ἐν τοῖϲ τριϲὶν ὑπομνήμαϲι διῆλθον, ἃ Περὶ τῶν ἐν ταῖϲ τροφαῖϲ δυνάμεων ἐπιγέγραπται.
τὰ μὲν οὖν ἄλλα τῶν εἰρημένων παχυχύμων πάντ' ἐϲτὶ κολλώδη τε καὶ γλίϲχρα πλὴν ὧν εἶπον ὀϲτρακοδέρμων.
ἡ κράμβη δὲ καὶ ἡ φακῆ τοιαύτηϲ τοῦ χυμοῦ φύϲεωϲ οὐ μετειλήφαϲιν, ἀλλὰ τὸν λιτρώδη τε καὶ ὑπακτικὸν ἔχουϲι, καθάπερ τὸ δρακόντιον μὲν τὸν δριμύν τε καὶ πικρὸν ἰϲχυρῶϲ, ἄρον δ' ἀμφοτέρουϲ μὲν ἀλλ' ἀμυδρούϲ, οἱ βολβοὶ δὲ τὸν αὐϲτηρόν τε καὶ πικρόν, οὓϲ ἐὰν ἐκνίψῃϲ ἑψήϲεϲι πλείοϲι, τὸ ϲτερεὸν αὐτῶν ἀπολειφθήϲεται παχύχυμον ὑπάρχον.
ἁπάντων δὲ τῶν τοιούτων ἐδεϲμάτων οἱ μύκητεϲ γεννῶϲι ψυχρότατόν τε καὶ γλίϲχρον ἅμα καὶ παχὺν χυμόν, ἐν οἷϲ ὑπὸ τῶν βωλιτῶν μόνων οὐδεὶϲ ἱϲτόρηται τεθνεώϲ· χολέραν μέντοι | καὶ οὗτοί τιϲιν ἤνεγκαν ἀπεπτηθέντεϲ.
ὑπὸ δὲ τῆϲ τῶν ἄλλων μυκήτων ἐδωδῆϲ ἔνιοι μὲν ἀπέθανον, ἔνιοι δ' ἐγγὺϲ ἧκον τοῦ θανάτου, διαρροίαιϲ ἢ χολέραιϲ ἁλόντεϲ ἢ πνιγῆναι κινδυνεύϲαντεϲ.
ἠρέμα δὲ παχύχυμόν ἐϲτι καὶ τὸ καλούμενον ὕδνον, οὐ μὴν κακόχυμόν γε.
τῆϲ δ' αὐτῆϲ ἰδέαϲ ἐϲτὶ καὶ τὸ ἄμυλον, ἐπὶ πλέον δ' αὐτῶν ἐϲτι παχύχυμον οὐκ ὂν οὐδ' αὐτὸ κακόχυμον.
ὁ 〈δὲ〉 κῶνοϲ καλούμενοϲ (ὀνομάζουϲι δ' οἱ πολλοὶ ϲτροβίλουϲ αὐτούϲ) ἐκ τῶν κακοχύμων ἐϲτί.
** καὶ ἧπαρ καὶ νεφροὶ καὶ ὄρχειϲ.
ἀλλὰ τὸ μὲν ἧπαρ οὐκ ἐϲτὶ κακόχυμον, οἱ νεφροὶ δὲ καὶ οἱ ὄρχειϲ οὐκ εὔχυμοι πλὴν τῶν ἐν τοῖϲ ἀλεκτρυόϲι καὶ μᾶλλον ὅταν ϲιτιϲθῶϲιν, ὥϲπερ γε καὶ τὸ ἧπαρ τῶν ὑῶν, ὅταν ἰϲχάδαϲ ἐϲθίωϲιν, ὃ καλοῦϲι ϲυκωτόν.
ὁ δὲ ϲπλὴν ἐπὶ μὲν τῶν ἄλλων ζῴων ἱκανῶϲ κακόχυμόϲ τε καὶ μελαγχολικόϲ, ἐπὶ δὲ τῶν ὑῶν ἧττόν ἐϲτι τοιοῦτοϲ.
ἡ γε μὴν καρδία ϲκληροτέραν καὶ ἰνωδεϲτέραν ἔχει τὴν οὐϲίαν τῶν ἄλλων ϲπλάγχνων.
φαίνεται γὰρ ἐπ' ἐκείνων μὲν ἐν τῷ μεταξὺ τῶν ἀγγείων οὐϲία τιϲ αἵματι πεπηγότι παραπλήϲιοϲ, ἐν δὲ τῇ καρδίᾳ πλῆθοϲ ἰνῶν μακρῶν, ὥϲπερ | ἐν τοῖϲ μυϲίν, αἷϲ περιπέπηγεν ἡ ϲαρκώδηϲ οὐϲία.
διό τινεϲ αὐτὴν ἐν τῷ γένει τῶν μυῶν τάττουϲιν, ὧν ἡ οὐϲία τὸν ὄγκον ἐργάζεται τοῦ ϲώματοϲ ἅπαντα καὶ τὴν ὀνομαζομένην κυρίωϲ ϲάρκα τὴν ἐπὶ τῶν ἱερείων ἐϲθιομένην.
ἀλλ' αἱ μὲν ἀρχαὶ τῶν μυῶν, ἃϲ δὴ καὶ κεφαλὰϲ ὀνομάζουϲιν αὐτῶν, νευρωδέϲτεραί πώϲ εἰϲιν, ἐκ τῶν ὀϲτῶν, ὅθεν ἄρχονται, ϲυνδέϲμουϲ ἐκπεφυκόταϲ ἐνδιαϲπειρομένουϲ αὑταῖϲ ἔχουϲαι.
κατὰ δὲ τὰϲ τελευτὰϲ οἱ καλούμενοι τένοντεϲ ἀποφύονται καὶ κατὰ τοῦτο νευρωδέϲτερα τὰ πέρατα τῶν μυῶν ἐϲτιν ἑκάτερα, καθάπερ τὸ μέϲον ἅπαν ϲαρκῶδεϲ, ὃ δὴ καὶ τροφιμώτατόν ἐϲτι καὶ καλεῖται ϲὰρξ ὑπὸ τῶν ἀνθρώπων οὐχ ὁρώντων αὐτῶν τὰϲ ἶναϲ ὑπὸ λεπτότητοϲ, αἳ 〈ἐκ〉 τῶν ϲυνδέϲμων καὶ τῶν νεύρων εἰϲ αὐτοὺϲ διαϲπειρομένων ἐγένοντο.
κἀπειδὴ τοῦτο ϲάρκα καλεῖν ἔφθαϲαν, εἰκότωϲ ὀνομάζουϲι μῦν τήν τ' ἀρχὴν καὶ τὴν τελευτὴν αὐτοῦ μόναϲ.
ἔχει δ' οὐχ οὕτωϲ, ἀλλ' ὅλοϲ μὲν ὁ μῦϲ κατὰ μίαν ἰδίαν περιγραφὴν ὁρᾶται χωριζόμενοϲ ἀπὸ τῶν ἄλλων, ἐνεργεῖ δέ τινα μίαν ἐνέργειαν ἐκ τῶν προαιρετικῶν κινήϲεων.
οὕτωϲ γὰρ ὀνο|μάζουϲιν αὐτὰϲ ἀπὸ τῶν ἀπροαιρέτων τε καὶ φυϲικῶν διοριζόμενοι.
τὰ μέρη δ' αὐτοῦ τὰϲ εἰρημέναϲ ἔχει διαφοράϲ.
ἐν δὲ τοῖϲ ἄκροιϲ τῶν πεζῶν ζῴων ὀλιγίϲτη μέν ἐϲτι ϲάρξ, τὸ πλεῖϲτον δ' ὀϲτῶδέϲ τε καὶ νευρῶδεϲ, οὐ τοῦ προαιρετικοῦ καλουμένου νεύρου (μικρὸν γὰρ τοῦτ' αὐτοῖϲ), ἀλλὰ ϲυνδετικοῦ, καὶ μετ' αὐτὸ τοῦ τένοντοϲ μὲν ὑπὸ τῶν παλαιῶν Ἑλλήνων, ἀπονευρώϲεωϲ δὲ ὑπὸ τῶν νεωτέρων ἰατρῶν προϲαγορευομένου.
γλίϲχρα δ' ἱκανῶϲ ἐϲτι καὶ κολλώδη ταῦθ' ἑψηθέντα καὶ διὰ τοῦτο καὶ ἡ ἐξ αὐτῶν τροφή.
τῆϲ δὲ αὐτῆϲ φύϲεώϲ ἐϲτι καὶ τὰ περὶ τὰ χείλη μόρια τῶν πεζῶν ζῴων· γλίϲχρον μὲν γάρ, οὐ μὴν παχύν γε τὸν χυμὸν ἐργάζεται.
δηλοῖ δὲ καὶ ἡ ἕψηϲιϲ ἐπὶ πλεῖϲτον ἐξοιδίϲκουϲά τε καὶ διαλύουϲα τὰ τοιαῦτα ϲώματα.
πεφθῆναί γε μὴν ἐπιτήδεια καὶ ταῦτα καὶ τὰ πτερὰ τῶν πτηνῶν ζῴων τῷ κοινῷ λόγῳ τῶν γυμναζομένων ϲωμάτων.
ἀπέριττα γὰρ πάντα ταῦτα καθάπερ τὰ τῶν ἀργούντων περιττωματικά.
τό γε μὴν δέρμα τῶν λιπαρῶν ὑῶν, ὅταν ἑψηθῇ καλῶϲ, κολλώδη μὲν ἔχει καὶ λιπαρὸν χυμόν, οὐ μὴν ἱκανῶϲ γε παχὺν οὐδὲ πεττόμενον ὡϲαύτωϲ | τοῖϲ ἀκραίοιϲ, ὥϲπερ οὐδ' εὔχυμον ὁμοίωϲ ἐκείνοιϲ, ἀλλὰ περιττωματικώτερον.
παχύχυμον δὲ μόριόν ἐϲτι τοῦ ζῴου καὶ ὁ ἐγκέφαλοϲ καὶ ὁ νωτιαῖοϲ ὀνομαζόμενοϲ μυελόϲ.
οἱ δ' ἀδένεϲ μετρίωϲ τοιοῦτοι καὶ διὰ τοῦτο καὶ οἱ τῶν νέων ἱερείων ὄρχειϲ.
κοινὸν γὰρ δὴ καὶ τοῦτο περὶ πάντων τῶν ἐν τοῖϲ ζῴοιϲ μορίων μεμνῆϲθαί ϲε χρὴ ϲκληρὰ μὲν καὶ ξηρὰ καὶ δύϲπεπτα γίνεϲθαι τὰ τῶν πρεϲβυτέρων, ὑγρὰ δὲ καὶ μαλακὰ καὶ διὰ τοῦτ' εὐπεπτότερα τὰ τῶν νεωτέρων, πλὴν εἰ μὴ μετὰ τὴν ἀποκύηϲιν εὐθέωϲ ἐϲθίοιτο· βλεννώδη γὰρ πάντα ταῦτα καὶ μάλιϲτα τῶν ὑγροτέραν ἐχόντων φύϲει τὴν ϲάρκα καθάπερ ἀρνῶν τε καὶ χοίρων.
τὰ δὲ τῶν ἐρίφων τε καὶ μόϲχων, ἐπειδὴ ξηρότερα φύϲει τὰ ζῷα, πολὺ βελτίω καὶ πρὸϲ πέψιν ἐϲτὶ καὶ πρὸϲ τροφήν.
οὕτωϲ οὖν ἔχει καὶ κατὰ τοὺϲ ὄρχειϲ τε καὶ τοὺϲ ἀδέναϲ, οὐχ ἥκιϲτα δὲ καὶ τὴν γλῶτταν· ἐϲτὶ γάρ πωϲ καὶ ἡ ταύτηϲ φύϲιϲ ἀδενώδηϲ.
οἱ δ' ἐν τοῖϲ τιτθοῖϲ ἀδένεϲ, ὅταν ἐν αὑτοῖϲ ἔχωϲι τὸ γάλα, καλοῦνται μὲν οὔθατα, παχύχυμον δ' ἐϲτὶν ἔδεϲμα.
καὶ εἰ τὸ ζῷον | εὐεκτοῦν εἴη, καὶ ἡ ἐξ αὐτῶν τροφὴ πολλή τε ἅμα καὶ εὔχυμοϲ γίνεται.
καὶ γάρ τοι καὶ τοῦτο τῶν κοινῶν ὂν ἄμεινον ἅπαξ ἀκούϲαντά ϲε πρόχειρον ἔχειν τῇ μνήμῃ.
γέγραπται γοῦν ὑπὸ πάντων τῶν ἰατρῶν περὶ γάλακτοϲ, ὡϲ εὐχυμότατον εἴη.
καὶ διὰ τοῦτό τινεϲ ἡγοῦνται καὶ τοὺϲ ἐν πνεύμονι ϲχόνταϲ ἕλκοϲ ὑπὸ τούτου μόνου θεραπεύεϲθαι πρὸ τοῦ μέγα δηλονότι καὶ τυλῶδεϲ αὐτὸ γενέϲθαι.
τὸ δὲ τῆϲ γυναικὸϲ γάλα, ὡϲ ἂν οἰκεῖόν τε καὶ τῆϲ αὐτῆϲ φύϲεωϲ ὑπάρχον ἡμῖν, ἐπαινοῦϲι πρὸ τῶν ἄλλων εἰϲ τὰ φθινώδη πάθη καὶ ἄλλοι μέν τινεϲ ἰατροί, μάλιϲτα δ' <Εὐρυφῶν> τε καὶ <Ἡρόδικοϲ>, ἀξιοῦϲί τε θηλάζειν, ὥϲπερ τὰ παιδία τὴν γυναῖκα, τοὺϲ οὕτωϲ ἔχονταϲ· ἐκπεϲὸν γὰρ τῶν τιτθῶν εὐθέωϲ ἀποβάλλειν τι τῆϲ οἰκείαϲ ἀρετῆϲ.
εὔδηλον οὖν, ὅτι πάντων ἐδεϲμάτων ὡϲ εὐχυμότατον προκέκριται, μάλιϲτα μὲν ὑπὸ τούτων, οὐχ ἥκιϲτα δὲ καὶ τῶν ἄλλων ἰατρῶν.
ὃ δὲ κοινὸν ἔφην οὐκ ἐπὶ τῷδε μόνον, ἀλλὰ καὶ πολλοῖϲ ἄλλοιϲ ἐδέϲμαϲι γινώϲκειν χρῆναι, τοῦτο δὴ καὶ λέξω.
τῶν μὲν οὖν εὐεκτικῶν ζῴων | εὔχυμόν ἐϲτι τὸ γάλα, τὸ δὲ τῶν καχεκτικῶν ὡϲαύτωϲ τῷ κατὰ τὸ ζῷον αἵματι κακόχυμον· οὐ γὰρ ἐνδέχεται κακοχύμου τοῦ παντὸϲ ϲώματοϲ ὄντοϲ εὔχυμον εἶναι τὸ γάλα.
διὰ τοῦτ' ἔφην ἐπὶ τῶν εὐεκτούντων ζῴων ἄριϲτον μὲν εἶναι τὸ γάλα πρὸϲ εὐχυμίαν, οὕτω δὲ καὶ τοὺϲ ἀδέναϲ αὐτούϲ τε τούτουϲ, ἐν οἷϲ τὸ γάλα περιέχεται, καὶ τοὺϲ ἄλλουϲ ἐν τοῖϲ ὑγιεινοῖϲ ζῴοιϲ εὐχύμουϲ εἶναι· κατὰ δὲ τὸν αὐτὸν λόγον ἧπάρ τε καὶ ὄρχειϲ.
οὐδὲ γὰρ ταῦτα τοῖϲ κακοχύμοιϲ ἐϲτὶ ζῴοιϲ εὔχυμα, διὰ τοῦτο δ' οὐδὲ τοῖϲ γεγηρακόϲιν· οὐδὲν γὰρ τούτων εὔχυμον.
ὅϲα δ' ἔτι θηλάζει ζῷα τῆϲ μητρὸϲ αὐτῶν ἐχούϲηϲ [ἔτι] τὸ γάλα εὔχυμον, ταῦτα καὶ τοῖϲ ἄλλοιϲ μὲν ἅπαϲι μορίοιϲ ἄριϲτα διάκειται ϲφῶν αὐτῶν, εὔχυμον δ' ἔχει καὶ τὸ ἧπαρ.
ὁποῖον δέ τινα χυμὸν γεννᾷ τἄλλα μόρια τῶν ζῴων, ὀλίγον ὕϲτερον εἰρήϲεται· νυνὶ γὰρ ἐπειδὴ περὶ τῶν παχυχύμων ἠρξάμην διέρχεϲθαι, πρότερον εὔλογόν ἐϲτιν ἐπὶ τὴν τελευτὴν αὐτῶν ἀγαγόντα τὸν λόγον οὕτωϲ ἐπὶ τἄλλα μεταβαίνειν.
ὀλίγων οὖν ἔτ' ὄντων τοιούτων ἐπ' αὐτὰ βαδιοῦμαι διορίζων ἐν αὐτοῖϲ τὰ κακόχυμα τῶν εὐχύμων.
αὕτη | γὰρ ἡ χρεία τοῦ νῦν ἡμῖν ἀνυομένου λόγου ϲκοπὸν ἔχοντοϲ εὐχυμίαν μὲν ἐργάζεϲθαι, φεύγειν δὲ κακοχυμίαν.
ἐπεὶ δ', ὥϲπερ καὶ κατ' ἀρχὰϲ εἶπον, ἡ τῶν παχυχύμων ἐδεϲμάτων οὐϲία δυϲδιάπνευϲτόν τε τὸ ϲῶμα καταϲκευάζει καί τιναϲ ἐμφράξειϲ ἐργάζεται καὶ μάλιϲτα καθ' ἧπάρ τε καὶ νεφρούϲ, διὰ τοῦτο ϲυνεβούλευον ἀφίϲταϲθαι τῆϲ διηνεκοῦϲ χρήϲεωϲ αὐτῶν, εἰ καὶ τῶν εὐχύμων εἴη.
τὰ μὲν γὰρ κακόχυμα παντὶ τρόπῳ φευκτέον, ἐάν τε παχεῖϲ ἐάν τε λεπτοὺϲ ἐργάζηται τοὺϲ ἐν ἡμῖν χυμούϲ.
εἴρηται δὲ καί, ὅτι μόνοιϲ τοῖϲ ϲφοδρῶϲ γυμναζομένοιϲ, ἐὰν καὶ τὰ ϲπλάγχνα μὴ κακῶϲ ᾖ φύϲει κατεϲκευαϲμένα, δυνατόν ἐϲτιν ἐν τοῖϲ παχυχύμοιϲ τε καὶ γλίϲχροιϲ ἐδέϲμαϲι διατρίβουϲι μὴ βλάπτεϲθαι, τῶν δ' ἄλλων οὐδενί.
τῶν τοίνυν παχυχύμων ἐδεϲμάτων ἐϲτὶ καὶ τὸ τῶν βαλάνων γένοϲ ἑκατέρων, ὅϲαι τ' ἐπὶ ταῖϲ δρυϲὶ γίνονται καὶ ὅϲαι τῶν φοινίκων εἰϲὶ καρποί.
ὀνομάζουϲι δ' οἱ ἄνθρωποι τὰϲ μὲν τῶν φοινίκων ὁμωνύμωϲ αὐτῷ τῷ φυτῷ φοίνικαϲ, ὅϲαι δ' ἐπὶ ταῖϲ δρυϲί, τὰϲ μὲν καὶ τοῖϲ ἀνθρώποιϲ ἡδέωϲ ἐϲθιομέναϲ καϲτανικάϲ, ἔνιοι δὲ καϲτάνια κατὰ τὸ καλούμενον οὐ|δέτερον γένοϲ.
οἵ γε μὴν ἐμοὶ πολῖται, καθάπερ οὖν καὶ ἄλλοι τῶν ἐν Ἀϲίᾳ, Ϲαρδιανάϲ τε καὶ Λευκηνὰϲ ὀνομάζουϲιν αὐτὰϲ ἀπὸ τῶν χωρίων, ἐν οἷϲ πλεῖϲται γεννῶνται.
τὸ μὲν οὖν ἕτερον τῶν ὀνομάτων τούτων εὔδηλόν ἐϲτιν ἀπὸ τίνοϲ γέγονε.
Λευκηναὶ δὲ ἀπὸ χωρίου τινὸϲ ἐν τῷ ὄρει τῇ Ἴδῃ τὴν προϲωνυμίαν ἐϲχήκαϲιν, ὃ πληθυντικῶϲ ὀνομάζουϲι παραπληϲίωϲ τῷ Θῆβαι.
ταύταϲ μὲν οὖν τὰϲ βαλάνουϲ, ὡϲ ἔφην, ἐϲθίουϲιν οἱ ἄνθρωποι ποτὲ 〈μὲν〉 ὠμάϲ, ἐνίοτε δὲ ὀπτῶντεϲ ἢ ἕψοντεϲ.
αἱ δ' ἄλλαι προμήκειϲ μέν εἰϲι κατὰ τὸ ϲχῆμα παραπληϲίωϲ ταῖϲ τῶν φοινίκων, ἔδεϲμα δ' ὑϲὶ μᾶλλον ἢ ἀνθρώποιϲ οἰκεῖον, ἄχριϲ ἂν μή τιϲ ἀνάγκη μεγάλη καταλάβῃ τῆϲ ἐδωδῆϲ αὐτῶν· ἐν γὰρ τοῖϲ μεγάλοιϲ λιμοῖϲ καὶ τοῦτο ϲυμβαίνει.
τὰϲ δὲ τῶν πρίνων βαλάνουϲ, ἃϲ ἀκύλουϲ ὀνομάζουϲιν οἱ Ἕλληνεϲ (εἰϲὶ δὲ ϲτρυφναὶ καὶ ϲκληραὶ καὶ διὰ τοῦτ' ἀηδεῖϲ, κἂν ἑφθάϲ τιϲ προϲφέρηται), δυϲπέπτουϲ καὶ παχυχύμουϲ οὔϲαϲ φυλάττεϲθαι χρή.
πρόδηλον δ' ὅτι τοῦ ϲτύφοντοϲ χυμοῦ διαφοραί τινέϲ εἰϲι κατὰ τὸ μᾶλλόν τε καὶ ἧττον ὅ τε αὐϲτηρὸϲ καὶ ὁ ϲτρυφνόϲ, ἐκλελυμένηϲ μὲν ἐν τοῖϲ αὐϲτηροῖϲ, ἐπιτεταμένηϲ δ' ἐν τοῖϲ ϲτρυφνοῖϲ τῆϲ ϲτυφούϲηϲ | ποιότητοϲ.
ἀλλ' ὅϲον γε τῶν βαλάνων αἱ ἄκυλοι ϲτρυφνότεραι, τοϲοῦτον τῶν καϲτανίων αἱ βάλανοι.
πάνυ γὰρ ἀϲθενῆ ταῦτα τὴν ϲτύφουϲαν ἔχει ποιότητα, τῶν παχυχύμων ἐδεϲμάτων ὄντα ταῖϲ ἄλλαιϲ βαλάνοιϲ ὡϲαύτωϲ, ἀλλ' ἧττόν τε ϲτεγνοῖ τὴν γαϲτέρα καὶ μᾶλλον ἐκείνων πέττεται καὶ οὐδ' ὅλωϲ ἐϲτὶ κακόχυμα.
φυλάττεϲθαι δὲ δηλονότι χρὴ καὶ τούτων τὸ πλῆθοϲ, οὐ μόνον ὅτι παχύχυμά ἐϲτι πολλοῖϲ τῶν εἰρημένων ὡϲαύτωϲ, ἀλλ' ὅτι καὶ ϲτεγνωτικὰ τῆϲ κοιλίαϲ καὶ δύϲπεπτα καὶ φυϲώδη.
τῶν δὲ φοινίκων ὁ καρπόϲ, ὃν ἔφην ἅπανταϲ Ἕλληναϲ ὀνομάζειν φοίνικαϲ ὁμωνύμωϲ τῷ δένδρῳ, ϲτύφοντόϲ τε ἅμα καὶ γλυκέοϲ μετέχει χυμοῦ.
τινὲϲ δὲ τῶν νεωτέρων ἰατρῶν ἐν ϲυνθέτῳ προϲηγορίᾳ φοινικοβαλάνουϲ ὀνομάζουϲιν αὐτούϲ, οὐ μὴν παρά γε τοῖϲ παλαιοῖϲ Ἕλληϲιν εὗρον τοὔνομα· φοινίκων γὰρ ἐκεῖνοι βαλάνουϲ τὸν καρπὸν τοῦτον, οὐ φοίνικαϲ οὐδὲ φοινικοβαλάνουϲ ὀνομάζουϲιν.
ἀλλ' οὐ πρόκειται νῦν ἡμῖν ὀνόματα διαϲτέλλεϲθαι, ϲχολὴν ἀγόντων ἀνθρώπων ϲπούδαϲμα καὶ τούτων οὐ πάντων, ἀλλ' | ὅϲοι τῇ παλαιᾷ τῶν Ἀττικῶν ἐγνώκαϲι χρῆϲθαι φωνῇ.
τοῦ δ' ὑγιαίνειν δέονται μὲν ἅπαντεϲ ἄνθρωποι, δύνανται δ' οὐ πάντεϲ, ὡϲ χρή, διαιτᾶϲθαι ἢ δι' ἀκραϲίαν ἢ δι' ἀϲχολίαν ἢ δι' ἄγνοιαν ὧν χρὴ ποιεῖν.
ἀλλ' ὅϲοι καὶ γνῶναι δύνανται δίαιταν ὑγιεινὴν καὶ ζῆν κατ' αὐτὴν προῄρηνται, τούτοιϲ τόδε τὸ γράμμα ϲύγκειται.
κατὰ μὲν τὰϲ ἀκύλουϲ τε καὶ τὰϲ τῶν δρυῶν βαλάνουϲ καὶ τὰ καϲτάνια τοῖϲ κατὰ μέροϲ δένδροιϲ οὐ μεγάλη τίϲ ἐϲτι διαφορὰ τοῦ καρποῦ, κατὰ δὲ τοὺϲ φοίνικαϲ ἀξιόλογοϲ.
εἰ γὰρ παραβάλλοιϲ τὸν Αἰγύπτιον φοίνικα, ϲκληρὸν καὶ ξηρὸν καὶ αὐϲτηρὸν ὄντα, τῷ καλουμένῳ πατητῷ, γλυκεῖ μὲν ἱκανῶϲ ὄντι, βραχείαϲ δὲ μετέχοντι ϲτύψεωϲ, ἐναντίαν ἔχειν ϲοι δόξουϲι τὴν φύϲιν.
οἱ δ' ἄλλοι μεταξὺ τούτων εἰϲίν, οἱ μὲν μᾶλλον, οἱ δ' ἧττον αὐϲτηρότητόϲ τε καὶ γλυκύτητοϲ μετέχοντεϲ.
ὁ δ' ἐξ αὐτῶν χυμὸϲ παχύϲ ἐϲτι καὶ ῥᾳδίωϲ ἐμφραττόμενοϲ ἥπατι.
καὶ γάρ τοι καὶ τοῦτο περὶ τῶν παχυχύμων τε καὶ γλυκέων ἐδεϲμάτων ἐπίϲταϲθαί τε καὶ μεμνῆϲθαι καλόν, ὡϲ ἥπατόϲ τε καὶ ϲπληνὸϲ ἐμφρακτικόϲ ἐϲτιν ὁ | ἐξ αὐτῶν χυμόϲ.
εἰ δὲ καὶ βραχεῖά τιϲ ἀρχὴ φλεγμονῆϲ εἴη κατὰ τὰ ϲπλάγχνα, ταύτην αὐξάνουϲιν ἱκανῶϲ, ὥϲπερ γε καὶ τὰϲ ἐμπνευματώϲειϲ καὶ τὰϲ ϲκιρρώδειϲ διαθέϲειϲ παροξύνουϲι καὶ δηλονότι καὶ τὰϲ τῶν ἀποϲτημάτων γενέϲειϲ.
ἀλλ' ἴϲωϲ ταῦτα πορρωτέρω τῆϲ ὑγιεινῆϲ διαίτηϲ ἐϲτίν, ἧϲ μόριον ὁ προκείμενοϲ ἐκδιδάϲκει λόγοϲ.
ἐπ' αὐτὰ οὖν αὖθιϲ ἴωμεν, ὅϲα τῶν παχυχύμων ἢ γλίϲχρων ἐδεϲμάτων ἐϲτὶ προϲτιθέντεϲ· ἔνια μὲν γὰρ αὐτῶν παχύχυμα μόνον ἐϲτὶν ὥϲπερ ἡ φακῆ, γλίϲχρα δ' ἄλλα καθάπερ ἡ μαλάχη, τινὰ δ' ἄμφω πέπονθεν, ὥϲπερ τά θ' ὑπ' Ἀριϲτοτέλουϲ ὀϲτρακόδερμα καλούμενα καὶ τὰ μαλάκια.
Καλλίϲτη δ' ἐϲτὶ τροφὴ τοῖϲ ϲώμαϲιν ἡμῶν ἀπὸ τῶν μήτε παχυχύμων μήτε γλίϲχρων, ἐξ ὧν αἷμα ϲύμμετρον τῇ ϲυϲτάϲει γεννᾶται.
μοχθηρὸν γοῦν ἐϲτι καὶ τὸ λίαν λεπτόν.
βραχείαϲ γὰρ οὔϲηϲ τῆϲ ἐξ αὐτοῦ τροφῆϲ ἀϲθενῆ καὶ ἰϲχνὰ γίνεται τὰ οὕτω διαιτώμενα ϲώματα.
κάλλιϲτα τοίνυν εἰϲ ὑγίειαν ἐδέϲματα τὰ μέϲην ἔχοντα τῶν εἰρημένων τὴν φύϲιν, ὡϲ μηδὲν ἐπικρατεῖν ἐν αὐτοῖϲ ἰϲχυρῶϲ, | μήτ' οὖν τὸ παχὺ μήτε τὸ κολλῶδεϲ, ὃ ϲυνελθόντοϲ τῷ παχεῖ τοῦ γλίϲχρου γίνεται, μήτε τὸ λεπτὸν ἱκανῶϲ· ἀλλὰ καὶ τὸ τελέωϲ ψαθυρόν, ὡϲ μηδὲ τοὐλάχιϲτον ἔχειν κολλώδουϲ χυμοῦ, μοχθηρόν.
οἱ γοῦν ἐξ ἐλύμου τε καὶ κέγχρου ϲκευαζόμενοι τῶν ἄρτων ἐγγὺϲ ἥκουϲι τοῦ δόξαι τινὰ ψάμμον ἢ τέφραν ἐϲθίειν.
διὸ καὶ δεῖται τὸ γινόμενον ἐξ αὐτῶν ἔτνοϲ, ὥϲπερ γε καὶ ὁ λέκιθοϲ, ἅπαϲι τοῖϲ λιπαροῖϲ τε καὶ γλίϲχροιϲ μεμῖχθαι.
λίποϲ τε οὖν ϲυῶν καὶ ϲτέαρ αἰγῶν ἔλαιόν τε καὶ γάλα προβάτων ἢ βοῶν ἐπεμβάλλοντεϲ αὐτοῖϲ οἱ κατὰ τοὺϲ ἀγροὺϲ ἐϲθίουϲιν.
ἔτνοϲ μὲν οὖν ὀνομάζω τὸ ἐκ τῶν ἐρειχθέντων ὀϲπρίων τε καὶ χεδροπῶν ϲκευαζόμενον, λέκιθον δὲ τὸ ἐκ τῶν ἀλεϲθέντων ἄλευρον ἑψόμενον ἐν ὕδατι προϲεμβαλλομένου τινὸϲ λιπαροῦ.
ἔνια δὲ τῶν ἐδεϲμάτων αὐτὰ μὲν ἐφ' ἑαυτῶν ὁρώμενα πρὸ τοῦ τῆϲ οἰκείαϲ τυχεῖν παραϲκευῆϲ, εἴτε δι' ἑψήϲεωϲ εἴτε δι' ὀπτήϲεωϲ εἴτε καὶ ταγηνίϲεωϲ ἢ καὶ διὰ μόνηϲ βρέξεωϲ, ϲκληρὰ καὶ γεώδη φαίνεται, βρεχόμενα δ' ἢ ἑψόμενα μαλακά, καθάπερ ἐν μὲν τοῖϲ ϲιτηροῖϲ ϲπέρμαϲιν αἱ κριθαὶ καὶ οἱ πυροί, τῶν δ' ἐπὶ δένδροιϲ γεννωμένων καρπῶν οἱ κῶνοι.
προϲέχειν οὖν ϲε χρὴ καὶ τούτῳ τὸν νοῦν, οὐ μόνον ὅταν εἰϲ ξένην ἀφικό|μενοϲ χώραν ἐϲθίειν τι μέλλῃϲ ἄηθεϲ, ἀλλὰ καὶ παρ' ἡμῖν αὐτοῖϲ προπειρώμενον ἑκάϲτου τῆϲ φύϲεωϲ ἐν τῷ διαβρέχειν ὕδατι μόνῳ χωρὶϲ ἑψήϲεωϲ ἢ ϲὺν ἑψήϲει τε καὶ ὀπτήϲει.
τὰ μὲν γὰρ εἰϲ ὄγκον ἐξαιρόμενα τῶν ϲπερμάτων ἢ ὅλωϲ τῶν καρπῶν ἀποβάλλοντά τε ταχέωϲ τὴν ἀρχαίαν ϲκληρότητα καὶ ξηρότητα μεθιϲτάμενά τε πρὸϲ τὸ μαλακώτερον καὶ ὑγρότερον ἀμείνω πάντ' ἐϲτί, τὰ δὲ φυλάττοντα τὸν ἔμπροϲθεν ὄγκον ἅμα τῇ ϲκληρότητι χείρω.
καὶ γὰρ δύϲπεπτα πάντα τὰ τοιαῦτα καὶ γεώδη ταῖϲ οὐϲίαιϲ ἐϲτίν, ὡϲ μόλιϲ αἱματοῦϲθαι, δεόμενα ῥωμαλέαϲ δυνάμεωϲ εἰϲ τὴν ἐν τῷ ϲώματι κατεργαϲίαν ἐν τῷ πέττεϲθαί τε κατὰ γαϲτέρα καὶ καθ' ἧπάρ τε καὶ φλέβαϲ αἱματοῦϲθαι.
ἀποτυγχάνεται μὲν οὖν ἑκατέρα τῶν ἐνεργειῶν ἐν τοῖϲ ἀϲθενέϲι ϲώμαϲι καὶ γεννᾶται χυμὸϲ ἐκ τῶν τοιούτων ἐδεϲμάτων ὁ καλούμενοϲ ὠμόϲ, ἐφ' ᾧ νόϲοι παντοῖαι ϲυνίϲτανται.
ἐπεὶ δὲ καθ' ἕκαϲτον εἶδοϲ καρποῦ πολλή τίϲ ἐϲτιν ἡ διαφορά, προβρέχειν ἀξιῶ ϲε καὶ προέψειν ἐνίοτε τῶν μελλόντων ἐϲθίεϲθαί τινα, πεῖραν ἀϲφαλῆ λαμβάνοντα τῆϲ φύϲεωϲ αὐτῶν.
ὁ γοῦν ἐμὸϲ πατήρ, ἐπιμελὴϲ ὢν | περὶ τὰ τοιαῦτα, καὶ ἀμυγδάλαϲ καὶ κάρυα τὰ μεγάλα πολλάκιϲ οὕτωϲ ἐδοκίμαζε.
καλοῦϲι δ' ἔνιοι τὰ μὲν τοιαῦτα βαϲιλικά, τὰ δὲ ϲμικρὰ Ποντικὰ καὶ λεπτοκάρυα.
τὴν δὲ αὐτὴν βάϲανον ἐποιεῖτο καὶ τῶν βαλάνων, ὡϲαύτωϲ δὲ καὶ τῶν κυάμων καὶ πιϲῶν καὶ λαθύρων καὶ θέρμων ὤχρων τε καὶ δολίχων ἁπάντων τε τῶν τοιούτων ἀποβρέχων ἢ προέψων, εἶθ' ὁρῶν, εἰϲ ὅϲον ἐξοιδίϲκεται.
περὶ δὲ τῆϲ πτιϲάνηϲ τί δεῖ καὶ λέγειν; ἤδη γὰρ τοῦτό γε καὶ οἱ παῖδεϲ ἴϲαϲιν, ὡϲ ἡ μὲν ὀγκουμένη ταχέωϲ ἀρίϲτη, μοχθηρὰ δ' ἡ χρόνῳ πολλῷ βραχὺν ὄγκον ἴϲχουϲα.
τήκεται μὲν γὰρ ἡ προτέρα ῥηθεῖϲα καὶ γίνεται παχὺϲ αὐτῆϲ ὁ χυλόϲ, ἡ δ' ἑτέρα δύϲτηκτόϲ τ' ἐϲτὶ καὶ ϲκληρὰ διαμένει βραχύτατον ἀνιεῖϲα χυλόν.
ἔνια δὲ τῶν Δημητρίων ϲπερμάτων οὐδ' ὅλωϲ ὀγκοῦϲθαι πέφυκεν ἑψόμενα καὶ κεκλήκαϲιν ἀτέραμνα τὰ τοιαῦτα τῶν παλαιῶν Ἑλλήνων ἔνιοι.
οὕτωϲ οὖν καὶ τοὺϲ πυροὺϲ ὁ ἐμὸϲ πατὴρ ἐδοκίμαζε καὶ προϲέτι τῷ πλήθει τῶν ἀλεύρων.
οἱ μὲν γὰρ ἀγαθοὶ πλεῖϲτον ἄλευρον, οἱ μοχθηροὶ δ' ὀλίγον ἐργάζονται.
μὴ τοίνυν μηδὲ ϲὺ κατὰ τὸ πάρεργον ἀκούϲῃϲ ὧν λέγω.
κοινόϲ τε γὰρ ὁ | λόγοϲ ἐϲτὶν ἁπάντων μὲν ϲπερμάτων, ἁπάντων δὲ καρπῶν, ὅϲουϲ ἀποθέϲθαι δυνατόν, ἐξηταϲμένοϲ τε καὶ κεκριμένοϲ ὑπ' ἐμοῦ τε καὶ τοῦ πατρὸϲ ἐν χρόνῳ πολλῷ μακρᾷ τε πείρᾳ.
δῆλον δ' ὅτι τῶν καρπῶν εἰϲ ἀπόθεϲιν ἐπιτηδείουϲ λέγω τοὺϲ πρὶν ϲαπῆναι ξηραινομένουϲ.
ἔνιοι γὰρ οὐχ ὑπομένουϲι τοῦτο, καθάπερ τὰ μόρα καὶ οἱ καλούμενοι πέπονέϲ τε καὶ οἱ μηλοπέπονεϲ ἔτι τε Περϲικὰ καὶ ὅϲα τούτοιϲ ἐϲτὶ παραπλήϲια· φθάνει γὰρ ϲηπόμενα πρὶν ξηρανθῆναι.
κολοκύνθαϲ γε μὴν εἰϲ λεπτὰ μόρια τέμνοντεϲ ξηραίνουϲιν ἔνιοι καθάπερ γε καὶ τοὺϲ βωλίταϲ ἄλλοι.
καὶ γνώριϲμά γε τοῦ μοχθηρὸν εἶναι τὸν μύκητα μέγιϲτον νομίζουϲι τὸ ξηρανθῆναι μὴ δύναϲθαι.
περὶ δὲ τῶν κοκκυμήλων τί δεῖ καὶ λέγειν; οὐδεὶϲ γὰρ ἀγνοεῖ τὴν ἀπόθεϲιν αὐτῶν οὐκ ἐν Δαμαϲκῷ μόνον ἢ κατὰ τὴν Ἰβηρίαν ἀλλὰ καὶ παρ' ἡμῖν γιγνομένην.
ὥϲτ' ὀλίγιϲτοι τῶν καρπῶν εἰϲιν οἱ μὴ δυνάμενοι ξηρανθῆναι πλὴν πέπονεϲ, ὡϲ ἔφην, καὶ μηλοπέπονεϲ τά τ' Ἀρμενιακὰ καὶ τὰ Περϲικὰ καὶ πραικόκκια παρὰ Ῥωμαίοιϲ ὀνομαζόμενα.
καὶ γὰρ τὰ ϲῦκα ξηρανθέντα δια|μένει καὶ οἱ ϲικυοὶ ταῖϲ κολοκύνθαιϲ ὡϲαύτωϲ.
ἀλλὰ καὶ ταῦτα τοῦ χειμῶνοϲ εἰϲ χρείαν ἀγόμενα τὴν αὐτὴν ἐξέταϲιν δέχεται.
τὰ μὲν γὰρ ταχέωϲ ἐν ὕδατι βρεχόμενα καὶ χωρὶϲ ἑψήϲεωϲ καὶ ϲὺν ἐκείνῃ κάλλιϲτα τῶν ὁμοειδῶν ἐϲτι, τὰ δ' ἐπὶ πλεῖϲτον χρόνον τοῦτο πάϲχοντα καὶ ϲμικρὸν ἐπιδιδόντα τοῖϲ ὄγκοιϲ μοχθηρὰ πάντ' ἐϲτί.
γίγνωϲκε τοίνυν οὐ μόνον εἰϲ πέψιν ἀμείνω τὰ ταχέωϲ οἰδιϲκόμενα τῶν ἐδεϲμάτων, ἀλλὰ καὶ εἰϲ εὐχυμίαν, ἧϲ ἕνεκα τὰ κατὰ τοῦτο τὸ γράμμα λέγεται πάντα.
καὶ γὰρ ὅτι βελτίω φύϲει τὰ ταχέωϲ ἐξογκούμενα καὶ διότι πέττεται μᾶλλον, ἀμείνουϲ γεννᾷ χυμούϲ.
οὐδὲν γὰρ οὕτωϲ εἰϲ εὐχυμίαν ϲυντελεῖ πᾶϲιν ἐδέϲμαϲιν, ὡϲ τὸ πεφθῆναι καλῶϲ ἐν τῇ γαϲτρί.
καὶ γὰρ τὴν δευτέραν καὶ τρίτην πέψιν ἐπιδέχεται ταῦτα μᾶλλον.
ἔμαθεϲ δὲ ὅτι δευτέρα μὲν πέψιϲ ἐν ἥπατί τε καὶ φλεψὶ γίνεται, τρίτη δὲ ἐν ἑκάϲτῳ τῶν τρεφομένων μορίων, ἧϲ ἕνεκα καὶ τῶν δύο προτέρων δεόμεθα.
τρέφεται μὲν γὰρ ὅϲα τρέφεται τῶν τρεφόντων αὐτὰ μεταβαλλομένων τε κατὰ ποιότητα κἀξομοιουμένων τοῖϲ τρεφομένοιϲ.
μεταβάλ|λεται δὲ τὰ προπαραϲκευαϲθέντα καὶ προπεφθέντα τῶν ἀπέπτων μᾶλλον.
ἀλλήλαϲ γὰρ αἱ πέψειϲ διαδέχονται, τὴν μὲν τῆϲ γαϲτρὸϲ τὸ ἧπαρ, τὴν δὲ τούτου τὰ τρεφόμενα μόρια.
καὶ τοίνυν καὶ προπαραϲκευάζει τοῖϲ μὲν ἐν τῷ ϲώματι μορίοιϲ ἅπαϲι τὴν τροφὴν τὸ ἧπαρ, ἐκείνῳ δ' ἡ γαϲτήρ, ἐκείνῃ δὲ τὸ ϲτόμα καὶ τούτῳ τινὰ μὲν ἕψηϲιϲ, τινὰ δ' ὄπτηϲιϲ ἢ ταγήνιϲιϲ ἤ τιϲ ἁπλῆ βρέξιϲ.
ἅπαϲι δὲ τούτοιϲ ἡ διοικοῦϲα φύϲιϲ τὰ τοὺϲ καρποὺϲ φέροντα φυτὰ παραϲκευάζει καί τινά γε τῶν ὑπ' αὐτῆϲ γενομένων οὔθ' ἑψήϲεωϲ οὔτ' ὀπτήϲεωϲ οὔτε βρέξεωϲ οὔτ' ἄλληϲ δεῖται παραϲκευῆϲ.
ταῦτα μὲν ἐν τῷ καθόλου χρὴ μεμνῆϲθαι· κοινὰ γὰρ ἁπάντων ἐϲτὶ τῶν ἐϲθιομένων.
Ἐπὶ δὲ τὰ κατὰ μέροϲ ἴωμεν, ὅϲα λέγοντεϲ ἀπελίπομεν.
ἐν μὲν οὖν τοῖϲ τῶν ζῴων μορίοιϲ δύϲπεπτά ἐϲτιν ἔντερά τε καὶ γαϲτὴρ καὶ μήτρα καὶ ὦτα καὶ ὀφθαλμοὶ καὶ οὐραῖα, ἐν δὲ τοῖϲ Δημητρίοιϲ ϲπέρμαϲι τὰ πλεῖϲτα, καθάπερ γε καὶ λαχάνων καὶ φυτῶν καὶ τῶν καλουμένων ὡραίων.
ἔντερα μὲν οὖν καὶ γαϲτὴρ καὶ μήτρα ϲκληροτέραν τε τῶν ϲαρκῶν ἔχει τὴν | οὐϲίαν ἀπεπτοτέραν τε τοϲοῦτον ὅϲον καὶ ϲκληροτέραν ἧττόν τε τῶν ϲαρκῶν τρέφει καὶ ἧττον εὔχυμά ἐϲτιν.
αἱ δ' οὐραὶ καὶ τούτων ἔτι ϲκληρότεραι καὶ τἄλλα ἀνὰ λόγον τῇ ϲκληρότητι κατ' αὐτάϲ ἐϲτι περί τε πέψιν καὶ θρέψιν, πλὴν οὐ περιττωματικαὶ διὰ τὴν κίνηϲιν.
ὅμοιοι δ' αὐταῖϲ εἰϲιν ἐπὶ τῶν πτηνῶν ζῴων οἱ τράχηλοι.
κοιλίαι δ' οὐδὲν ὅμοιαι τοῖϲ πτηνοῖϲ τε καὶ πεζοῖϲ ζῴοιϲ εἰϲί.
καὶ γὰρ παχεῖαι καὶ ϲκληραὶ καὶ διὰ τοῦτο δύϲπεπτοι καὶ πολύτροφοι πεφθεῖϲαι τοῖϲ πτηνοῖϲ εἰϲι.
κάλλιϲται δὲ τῶν ἀλεκτορίδων καὶ χηνῶν, καίτοι τἄλλα τοῦ χηνὸϲ μόρια ϲκληρά τ' ἐϲτὶ καὶ δύϲπεπτα καὶ περιττωματικὰ πλὴν τῶν πτερῶν.
ἐν δὲ τοῖϲ μεγάλοιϲ ϲτρουθοῖϲ, ἃϲ νῦν ὀνομάζουϲι ϲτρουθοκαμήλουϲ, πάντα τὰ μέρη ϲκληρὰ καὶ δύϲπεπτα καὶ περιττωματικά.
τῶν δ' ὤτων ὁ μὲν χόνδροϲ ἄτροφόν τ' ἐϲτὶ καὶ ἄπεπτον ϲῶμα, τὸ δ' ἔξωθεν δέρμα λεπτὸν καὶ ξηρὸν ὀλιγότροφόν τε καὶ δύϲπεπτον.
ὀφθαλμοὺϲ δ' ὀλίγοι μὲν ἐϲθίουϲι, ϲύγκεινται δ' ἐξ ἀνομοίων οὐϲιῶν.
ἑτέραϲ μὲν γὰρ φύϲεώϲ εἰϲιν οἱ | χιτῶνεϲ αὐτῶν, ἑτέραϲ δὲ οἱ μύεϲ, ἄλληϲ δὲ τὸ κρυϲταλλοειδὲϲ καὶ τὸ ὑαλοειδέϲ.
ἐξ αὐτῶν δὲ οἱ μύεϲ εὐπεπτότατοι μόνοι τῶν γε ἐπιτήδειον εἰϲ εὐχυμίαν τὴν φύϲιν ἐχόντων ζῴων, οἷοίπέρ εἰϲιν οἱ ϲύμμετροι κατὰ τὴν ἡλικίαν ὕεϲ.
εἶεν δ' ἂν οὗτοι τοῖϲ μὲν ἀκμάζουϲιν ἀνθρώποιϲ καὶ γυμναζομένοιϲ οἱ τέλειοι, τοῖϲ δὲ παρακμάζουϲιν οἱ ἔτ' αὐξανόμενοι.
τῶν δὲ πάνυ ϲμικρῶν χοίρων ἡ ϲὰρξ περιττωματική.
μοχθηρὰ δὲ ὑπὸ ϲκληρότητόϲ τε καὶ ξηρότητοϲ ἡ τῶν γεγηρακότων.
ἀρίϲτηϲ δὲ τῆϲ τῶν ὑῶν ἐδωδῆϲ οὔϲηϲ ἐν τοῖϲ πεζοῖϲ ζῴοιϲ ἐφεξῆϲ ἐϲτιν ἡ τῶν ἐρίφων καὶ μετὰ ταύτην ἡ τῶν μόϲχων.
ἡ δὲ τῶν ἀρνῶν ϲὰρξ ὑγρὰ καὶ γλίϲχροϲ καὶ βλεννώδηϲ ἐϲτί.
τῶν δ' ἄλλων πεζῶν ζῴων τῆϲ ἐδωδῆϲ ἀπέχεϲθαι κελεύω τὸν εὐχυμίαϲ προνοούμενον.
ἡ δὲ κατ' εἶδοϲ αὐτῶν διαφορὰ κατὰ τὸ τρίτον εἴρηται Περὶ τῶν ἐν ταῖϲ τροφαῖϲ δυνάμεων.
Ἔν γε μὴν τοῖϲ Δημητρίοιϲ ϲπέρμαϲιν ἄριϲτον εἰϲ εὐχυμίαν ἔδεϲμα καλῶϲ ἡψημένη πτιϲάνη.
ϲυνενδείκυται δ' ὁ λόγοϲ οὗτοϲ ἀρίϲτην εἶναι χρῆναι τὴν κριθήν· οὐ γὰρ ἕψεται καλῶϲ ἡ πτιϲάνη μὴ τοιαύτηϲ οὔ|ϲηϲ αὐτῆϲ διὰ τὸ μήτε πλεῖϲτον ἐξοιδίϲκεϲθαι διαβρεχομένη μήτε χυλοῦϲθαι τηκομένη.
ἀλλὰ περὶ μὲν πτιϲάνηϲ ἔν τε τῷ Περὶ τῶν ἐν ταῖϲ τροφαῖϲ δυνάμεων καὶ τοῖϲ τῆϲ Θεραπευτικῆϲ μεθόδου καὶ τοῖϲ εἰϲ τὸ Περὶ διαίτηϲ ὀξέων Ἱπποκράτουϲ ὑπομνήμαϲιν ἐπὶ πλέον εἴρηται.
νυνὶ δ' ἀρκεῖ δεδηλῶϲθαι τὸ κεφάλαιον, οὗ χρῄζομεν εἰϲ τὸν ἐνεϲτῶτα λόγον, ὡϲ ἀμεμπτότατον εἴη πάντων ἐδεϲμάτων εἰϲ εὐχυμίαν τε καὶ φυλακὴν ὑγιείαϲ ἡ πτιϲάνη καλῶϲ ἐϲκευαϲμένη, τρέφει γε μὴν ἧττον ἄρτου καλλίϲτου, περὶ οὗ καὶ αὐτοῦ λέλεκται κατὰ τὸ πρῶτον γράμμα Περὶ τῶν ἐν ταῖϲ τροφαῖϲ δυνάμεων.
τὰ δ' ἄλφιτα οὐ τὴν αὐτὴν ἀρετὴν ἔχει τῇ πτιϲάνῃ πρὸϲ εὐχυμίαν ἢ ὑγιείαϲ φυλακήν, ἀλλ' οὐδὲ μᾶζα.
πέφρυκται γὰρ ἐν τοῖϲ ἀλφίτοιϲ ἡ κριθὴ καὶ διὰ τοῦτο ξηραίνει τῆϲ πτιϲάνηϲ ὑγραινούϲηϲ.
ἐϲτὶ δὲ καὶ γλίϲχροϲ ὁ χυλὸϲ αὐτῆϲ ὥϲπερ καὶ τῆϲ τήλεωϲ οὐκ ἔχων τὸ ἐμφρακτικόν.
τῆλιϲ μὲν οὖν οὐκ εὔχυμοϲ, ἐὰν πλεονάζῃ τιϲ ἐν αὐτῇ, πτιϲάνην δὲ κἂν καθ' ἑκάϲτην ἡμέραν εἰϲ κόρον ἐϲθίῃϲ, οὐδὲν εἰϲ εὐχυμίαν βλαβήϲῃ.
καὶ περὶ κυάμου δ' ἂν ἔλεγον ταὐτόν, εἰ μὴ φυϲώδηϲ ἦν· οὔτε γὰρ κακόχυμοϲ οὔτ' ἐμφρακτικόϲ, ἅπερ ἐϲτὶ κεφάλαια τῶν ὑγιεινῶν ἐδεϲμάτων· ὑπάρχει δ' αὐτῷ ταῦτα διότι ῥυπτικὴν ἔχει ποιότητά τε καὶ δύναμιν ἐν ἑαυτῷ καθάπερ ἡ κριθή.
τῷ πιϲῷ δὲ τὸ μὲν ἄφυϲον ὑπάρχει, τὸ ῥυπτικὸν δ' οὐκ ἴϲον τῷ κυάμῳ.
περὶ δὲ φακῆϲ, ὅτι κακόχυμόϲ ἐϲτι καὶ | μελαγχολική, ϲχεδὸν οὐδεὶϲ ἀγνοεῖ.
ὡϲ φαρμάκῳ δ' αὐτῇ χρώμεθα πολλάκιϲ ἐπὶ πολλῶν παθημάτων, ἀλλ' οὐ νῦν ἐκείνων ὁ καιρόϲ.
ὦχροι δὲ καὶ δόλιχοι τῶν μὲν εἰρημένων χείρουϲ, ἀμείνουϲ δὲ λαθύρων.
ὄλυραν δὲ μετὰ τὴν κριθὴν τίθει καὶ μετ' ἐκείνην τίφην.
ἔλυμοϲ δέ ϲοι φευκτέοϲ ἀεί· καλοῦϲι δ' αὐτὸν ἔνιοι μελίνην τῶν παλαιῶν.
ὁ δὲ κέγχροϲ ὁμογενὴϲ μέν ἐϲτι τῷδε τῷ ϲπέρματι, μοχθηρὸϲ δ' ἧττον.
ὅ γε μὴν ἐρέβινθοϲ, εἰ καὶ τρόφιμοϲ, ἀλλ' οὐκ εὔχυμοϲ, φυϲώδηϲ δ' οὐδὲν ἧττόν ἐϲτι κυάμου, παροξύνει δὲ καὶ πρὸϲ ϲυνουϲίαν ἅμα τῷ καὶ τὸ ϲπέρμα πλέον γεννᾶν.
ὁ δὲ θέρμοϲ ἱκανῶϲ παχύχυμοϲ· εὔδηλον δ', ὅτι καὶ τρόφιμοϲ, εἴπερ παχύχυμοϲ, οὐ μὴν κακόχυμοϲ.
τῶν δ' ἄλλων ὀϲπρίων οὐδὲ μεμνῆϲθαι καλὸν εἰϲ εὐχυμίαϲ λόγον, ὧν γε οὐδὲ ἐϲθίουϲιν οἱ ἄνθρωποι πρὶν ὑπὸ λιμοῦ βιαϲθῆναι.
περὶ μὲν οὖν ὀϲπρίων αὐτάρκωϲ εἴρηται, περὶ δὲ καρπῶν ἐφεξῆϲ ἂν εἴη ῥητέον.
Εἰϲὶ δ' οἱ μὲν ἀπὸ δένδρων ὀλίγου δεῖν ἅπαντεϲ κακόχυμοι πλὴν τῶν καϲτανικῶν ὀνομαζομένων βα|λάνων.
αὗται δὲ πεφθεῖϲαι καλῶϲ ἐν τῇ γαϲτρὶ τρόφιμοι μέν εἰϲι καὶ παχύχυμοι, κακόχυμοι δ' οὐδαμῶϲ.
τῶν δ' ἄλλων οἱ μὲν ὡραῖοι καλούμενοι καρποὶ κακόχυμοι πάντεϲ εἰϲίν.
ἐὰν δὲ καὶ διαφθαρῶϲιν ἐν τῇ γαϲτρί, φαρμάκου δηλητηρίου πληϲίον ἥκουϲιν ὥϲπερ καὶ τὰ μόρα καίτοι μετριώτερα τῶν Περϲικῶν ὀνομαζομένων ὄντα καὶ τῶν κοκκυμήλων ὅμωϲ τὴν διαφθορὰν οὐδὲν ἧττον ἐκείνων ἔχει μοχθηράν.
ἣν δ' ὀνομάζουϲιν ἰδίωϲ οἱ Ἕλληνεϲ ὀπώραν ἐν ϲύκοιϲ καὶ ϲταφυλαῖϲ οὖϲαν, ἀμείνων μέν ἐϲτι τῶν εἰρημένων, οὐ ϲμικρὰν δ' ἔχει διαφορὰν 〈τῷ〉 ἢ πέπειρον ἀκριβῶϲ εἶναι τὸν καρπὸν ἢ μηδέπω τοιοῦτον.
ἐγγὺϲ γὰρ τῶν ἀβλαβῶν ἐϲτι τελέωϲ τὰ πέπειρα ϲῦκα καὶ μετὰ ταῦτα ἡ πέπειροϲ ϲταφυλή.
κρεμαϲθεῖϲα δὲ καὶ ἥδε τὸ φυϲῶδεϲ ἀποτίθεται καὶ γίνεται τελέωϲ ἄμεμπτοϲ.
ἰϲχάδων δὲ πέρι δόξειεν ἄν τιϲ ἐναντία λέγων ἀληθεύειν, εἰ κακοχύμουϲ τε ἅμα καὶ εὐχύμουϲ αὐτὰϲ εἴποι νοϲῶδέϲ τέ τι καὶ ὑγιεινὸν ἐχούϲαϲ.
ἐὰν μὲν γὰρ αὗται διεξέρχωνται τὰ κατὰ γαϲτέρα, καὶ ἡ ἀπ' αὐτῶν ἀναδοθεῖϲα τροφὴ διά τε τοῦ ἥπατοϲ καὶ τῶν νεφρῶν, ὑγιειναί τέ εἰϲι καὶ εὔχυμοι· βρα|δύνουϲαι δὲ κακοχυμότεραί πωϲ γίνονται καὶ φθειρῶν πολλῶν γεννητικαί.
μετὰ δὲ καρύων ἐϲθιόμεναι κάλλιϲτόν εἰϲιν ἔδεϲμα καθάπερ γε καὶ μετὰ ἀμυγδάλων, ἀλλὰ μετὰ τούτων μὲν ὡϲ ἐκφρακτικῶν καὶ ῥυπτικῶν, οὐ μὴν εὐχύμων γε τοῖϲ καρύοιϲ ὡϲαύτωϲ οὐδὲ τροφίμων, ἅμα δὲ τοῖϲ καρύοιϲ βελτίουϲ εἰϲ ἅπαντα.
καί τινεϲ τῶν ϲυγγραψάντων ϲυνθέϲειϲ φαρμάκων θαναϲίμων ἀλεξητήριον αὐτῶν ἁπάντων εἶναί φαϲι προϲλαμβανομέναϲ ἰϲχάδαϲ ἅμα καρύοιϲ τε καὶ πηγάνῳ.
τὰ δ' ἄλλα τῶν ἀκροδρύων εἴδη κακόχυμά ἐϲτι, καὶ μάλιϲθ' ὅϲα τῶν ἀγρίων φυτῶν τε καὶ θάμνων εἰϲὶ καρποί, περὶ ὧν ἐπὶ πλέον εἴρηται κατὰ τὸ δεύτερον γράμμα Τῶν ἐν ταῖϲ τροφαῖϲ δυνάμεων.
μήλων δὲ καὶ ῥοῶν ἀπίων τε καὶ μεϲπίλων οὐχ ὡϲ τροφῆϲ ἀλλ' ὡϲ φαρμάκου χρῄζομεν εἰϲ τόνον ϲτομάχου τε καὶ γαϲτρόϲ.
καρποὶ δ' εἰϲὶ καὶ ϲικυοὶ καὶ πέπονεϲ καὶ μηλοπέπονεϲ, ἀλλ' οὐδὲν οὐδὲ τούτων εὔχυμον· εἰ δὲ μὴ ταχέωϲ ὑπέλθοι, διαφθείρεται κατὰ τὴν γαϲτέρα καὶ τὸν ἐκ τῆϲ διαφθορᾶϲ γινό|μενον χυμὸν ἐγγὺϲ τοῖϲ θαναϲίμοιϲ φαρμάκοιϲ ἐργάζεται.
κολοκύνθη δ' ἄμεμπτοϲ μόνη τῶν τοιούτων καρπῶν, ἀλλὰ καὶ αὕτη διαφθαρεῖϲα κατὰ τὴν γαϲτέρα κακόχυμοϲ ἱκανῶϲ γίνεται, καθάπερ καὶ τὰ ϲυκάμινα.
καὶ γὰρ καὶ ταῦτα πρὶν διαφθαρῆναι φθάϲαντα ταχέωϲ ὑπελθεῖν οὐδὲν ἐργάζεται φαῦλον, εἴ γε μή τιϲ ἐν αὐτοῖϲ πλεονάζοι· κοινὸν γὰρ τοῦτο περὶ πάντων ὡραίων ἐπίϲταϲθαί ϲε χρὴ καὶ μεμνῆϲθαι.
τῶν δὲ λαχάνων οὐδὲν μὲν εὔχυμον, ἐν μέϲῳ δ' εὐχύμων τε καὶ κακοχύμων θρίδαξ ἐϲτίν, εἶτα μαλάχη καὶ μετ' αὐτὴν ἀτράφαξύϲ τε καὶ ἀνδράχνη καὶ βλίτον καὶ λάπαθον.
ἐϲχάτωϲ δὲ κακόχυμα πάντ' ἐϲτίν, ἃ καλοῦϲιν ἄγρια λάχανα, θριδακίνη, χονδρίλη, ϲκάνδιξ, γιγγίδιον, ϲέριϲ, κιχώριον.
αἱ δὲ ῥίζαι τῶν λαχανωδῶν φυτῶν κακόχυμοι μέν, ὅϲαι δριμεῖαι, καθάπερ ἡ τῶν κρομύων καὶ πράϲων καὶ ϲκορόδων καὶ ῥαφανίδων καὶ δαύκου, μέϲαι δ' εὐχύμων τε καὶ κακοχύμων αἵ τε τῶν ἄρων εἰϲὶ καὶ αἱ τῶν γογγυλίδων, ἃϲ καὶ βουνιάδαϲ ὀνομάζουϲι, καὶ τῆϲ καλουμένηϲ καροῦϲ.
| Ὄρνιθεϲ δὲ καὶ ἰχθύεϲ ὀλίγου δεῖν ἅπαντεϲ εὔχυμοι πλὴν τῶν ἐν ἕλεϲι καὶ λίμναιϲ καὶ ποταμοῖϲ ἰλυώδεϲι καὶ θολεροῖϲ διαιτωμένων.
ἀέρι τε γὰρ χείρονι χρῶνται καὶ κινήϲεϲιν ἐλάττοϲι καὶ τροφαῖϲ μοχθηραῖϲ καὶ μάλιϲθ' ὅταν ἐκ πόλεωϲ μεγάληϲ ῥέῃ τὸ ὕδωρ ἐκκαθαῖρον ἀποπάτουϲ τε καὶ βαλανεῖα καὶ μαγειρεῖα καὶ τὰ τῶν πλυνόντων τὴν ἐϲθῆτα καὶ τὴν ὀθόνην ῥύμματα.
χειρίϲτη γὰρ ἡ ϲὰρξ γίνεται τῶν ἐν ὕδατι τοιούτῳ διαιτωμένων ζῴων, μάλιϲτα μέν, ὅταν ἐν αὐτῷ μόνῳ διατρίβωϲι, κἂν ἐπιμιγνύηται δὲ βελτίονι, μοχθηρότεροι πολὺ καὶ οὗτοι τῶν ἐν καθαρᾷ θαλάττῃ διαιτωμένων εἰϲίν.
ἄμεμπτοι γὰρ ὀλίγου δεῖν ἅπαντεϲ ὑπάρχουϲιν, ὅϲοι κατὰ τὴν ἄμικτον ὕδατι γλυκεῖ διατρίβουϲιν, ὥϲπερ οἵ τε πελάγιοι καλούμενοι καὶ οἱ πετραῖοι· καὶ γὰρ εἰϲ εὐχυμίαν καὶ [τὴν] ἐν αὐτῇ τῇ κατὰ τὴν ἐδωδὴν ἡδονῇ πολὺ προὔχουϲι τῶν ἄλλων.
ἀϲφαλέϲτατον μὲν οὖν ἀεὶ προϲφέρεϲθαι τῶν τοιούτων.
εἰ δέ τι ζῷον εἴη τῶν ἐν ἑκατέροιϲ τοῖϲ ὕδαϲι διαιτωμένων ὥϲπερ ὅ τε κέφαλοϲ καὶ ὁ λάβραξ ὅ τε κωβιὸϲ καὶ ἡ ϲμύραινα κορακῖνοί τε καὶ ἐγχέλυεϲ, ἀνα|πυνθάνεϲθαι μὲν 〈χρὴ〉 πρότερον, ὅθεν εἴη τεθηρευμένον, μετὰ δὲ ταῦτα τῇ τε ὀδμῇ καὶ τῇ γεύϲει τὴν διάγνωϲιν αὐτῶν ποιεῖϲθαι.
καὶ γὰρ δυϲώδειϲ καὶ ἀηδεῖϲ καὶ βλεννώδειϲ εἰϲίν, ὅϲοι τὴν δίαιταν ἔχουϲιν ἐν ὕδατι μοχθηρῷ.
καὶ μέντοι καὶ λίποϲ αὐτοῖϲ ὑπάρχει πολὺ πλέον ἢ τοῖϲ ἄλλοιϲ καὶ ϲήπονται ταχέωϲ.
οἱ δ' ἐν θαλάττῃ καθαρᾷ διαιτώμενοι τήν τ' ὀϲμὴν ἄμεμπτον ἔχουϲι καὶ τὴν γεῦϲιν ἡδίω, τὸ δέ γε λίποϲ ὀλίγιϲτον ἢ οὐδ' ὅλωϲ, ἐξαρκοῦϲι δὲ καὶ πλέονι χρόνῳ μὴ ϲηπόμενοι καὶ μάλιϲθ' ὅταν ἐπιβάλλῃ τιϲ αὐτοῖϲ χιόνα.
κατὰ ταύτην μέν γε καὶ κρείττουϲ οἱ ϲκληρότεροι γίγνονται ψαθυρωτέραν ἴϲχοντεϲ τὴν ϲάρκα τοῖϲ πετραίοιϲ τε καὶ τοῖϲ ὀνίϲκοιϲ ὁμοίωϲ.
ὃ γὰρ τούτοιϲ ὑπάρχει φύϲει, τοῦτο τοῖϲ ϲκληροϲάρκοιϲ ἐκ τῆϲ χιόνοϲ προϲγίνεται.
διὰ τοῦτ' οὖν ἐναντιωτάτην ἔχουϲιν οὐϲίαν τῆϲ ϲαρκὸϲ οἱ ἐκ τῆϲ καθαρᾶϲ θαλάττηϲ κέφαλοι καὶ οἱ κατὰ τὸ μοχθηρὸν ὕδωρ διαιτώμενοι.
παραπληϲίωϲ δ' αὐτοῖϲ καὶ κωβιοὶ καὶ λάβρακεϲ, ἔτι δὲ μᾶλλον τούτων καὶ οἱ ἄλλοι.
καὶ ϲμύραιναι δὲ φαυλόταται γίνονται κατὰ τὰ τοιαῦτα τῶν ὑδάτων.
ἡ δ' ἔγχελυϲ οὐδ' ὅλωϲ εὔχυμον ἔδεϲμα, κἂν ἐξ ὕδατοϲ ᾖ καθαροῦ, μή τι γε δὴ τοῦ πόλιν ἐκκαθαίρον|τοϲ, ὡϲ εἴρηται.
καὶ παρὰ τὰϲ ἐπιχωρίουϲ δὲ τροφὰϲ ἀμείνουϲ τε καὶ χείρουϲ ἑαυτῶν οἱ ἰχθύεϲ γίνονται διαγιγνωϲκόμενοι ῥᾳδίωϲ ὀδμῇ τε καὶ γεύϲει, καθάπερ αἱ τρίγλαι.
μοχθηρότεραι γὰρ αὐτῶν αἱ τὴν καρκινάδα ϲιτούμεναι, τῶν δ' ἄλλων ἡ ϲὰρξ ϲκληροτέρα μέν ἐϲτιν οὐ μόνον τῆϲ τῶν πετραίων τε καὶ τῶν ὀνίϲκων, ἀλλὰ καὶ κεφάλων καὶ λαβράκων καὶ τῶν ἄλλων πελαγίων, καὶ κατὰ τοῦτο δυϲπεπτοτέρα τε καὶ τροφιμωτέρα, κακόχυμον δ' οὐδὲν ἔχουϲα.
λέλεκται δὲ τελεώτερον ὑπὲρ ἁπάϲηϲ τροφῆϲ ἐν τριϲὶν ὑπομνήμαϲιν, ἃ Περὶ τῶν ἐν ταῖϲ τροφαῖϲ δυνάμεων ἐπιγέγραπται, καὶ χρὴ τὸν ὑγιεινῆϲ διαίτηϲ φροντίζοντα μήτε τῆϲ ἐκείνων ἀναγνώϲεωϲ ἀμελεῖν μήθ' ὅλωϲ τῆϲ Ὑγιεινῆϲ πραγματείαϲ, ἧϲ μέροϲ ἐϲτὶ καὶ τὸ περὶ τῶν ἐν ταῖϲ τροφαῖϲ δυνάμεων.
ἀλλὰ καὶ περὶ τῆϲ λεπτυνούϲηϲ διαίτηϲ ἐναντίαϲ οὔϲηϲ δηλονότι τῇ παχυνούϲῃ γέγραπται βιβλίον ἕτερον ἱκανῶϲ χρήϲιμον οἷϲ ὑγίεια ϲπουδάζεται.
| Μεμνῆϲθαι δέ ϲε πρὸ πάντων βούλομαι κατὰ τὰϲ τοιαύταϲ ἁπάϲαϲ πραγματείαϲ, ὡϲ οὔτε βοηθημάτων οὔθ' ὑγιεινῶν διαιτημάτων ἐπιϲτήμων ἐϲτὶ τελέωϲ ὁ τὰϲ τῶν ὑλῶν δυνάμειϲ ἀκριβῶϲ ἐκμαθών, ἐὰν μὴ γιγνώϲκῃ τὰϲ τῶν ϲωμάτων φύϲειϲ, οἷϲ ταῦτα προϲάγεται.
τινὰ μὲν γάρ ἐϲτιν αὐτῶν πυκνὰ καὶ δυϲδιάπνευϲτα, τινὰ δ' ἀραιά τε καὶ ῥᾳδίωϲ ἐκκενούμενα, καὶ δεῖται δηλονότι τροφῆϲ ὑγροτέραϲ μὲν τὰ πρότερα, ξηροτέραϲ δὲ τὰ δεύτερα, καὶ τὰ μὲν κολλωδεϲτέραϲ, τὰ δὲ λεπτοτέραϲ, καὶ τὰ μὲν ἐλάττονοϲ, τὰ δὲ πλείονοϲ.
οὕτω δὲ καὶ ὅϲοι μελαγχολικώτερον ἔχουϲι τὸ αἷμα, τῶν ὑγρῶν τε καὶ θερμῶν τῇ κράϲει δέονται τροφῶν, ὥϲπερ γε καὶ ὅϲοι πικρόχολον, ὑγρῶν τε καὶ ψυχρῶν, ὡϲαύτωϲ δ' οἱ φλεγματώδειϲ θερμαινουϲῶν τε καὶ ξηραινουϲῶν.
ὅϲοι δ' αἷμα χρηϲτὸν ἀθροίζουϲι πλέον, ἐλαττόνων μὲν ἐδεϲμάτων χρῄζουϲιν, ἐπιφανῆ δ' οὐδεμίαν ἐχόντων δύναμιν, ἀλλ' ἐν τῷ μέϲῳ καθεϲτηκότων, ὡϲ μήτε θερμαίνειν ἀξιολόγωϲ μήτε ψύχειν, ὥϲπερ γε μηδ' ὑγραίνειν ἢ ξηραίνειν, οὕτω δὲ καὶ πάχουϲ καὶ λεπτότητοϲ ἐν τῷ μέϲῳ καθεϲτηκότων, | ὡϲαύτωϲ δὲ καὶ γλιϲχρότητόϲ τε καὶ τῶν ἐναντίων αὐτῇ, κραυρότητοϲ λέγω καὶ ψαθυρότητοϲ.
ὑπάρχει δὲ κραυρότηϲ μὲν τοῖϲ ϲκληροῖϲ τε καὶ ξηροῖϲ ἱκανῶϲ, ψαθυρότηϲ δὲ τοῖϲ μαλακοῖϲ τε καὶ μέϲοιϲ καθ' ὑγρότητά τε καὶ ξηρότητα· κοινὸν δ' ἀμφοῖν τὸ μηδὲν ἔχειν γλίϲχρον.
διαγνωϲτικὸν οὖν εἶναι προϲήκει τὸν ὀρθῶϲ χρηϲόμενον ταῖϲ τροφαῖϲ πρῶτον μὲν τῆϲ κατ' ἀραιότητά τε καὶ πυκνότητα τοῦ δέρματοϲ ἐν τοῖϲ ἀνθρώποιϲ διαφορᾶϲ, ἐφεξῆϲ δ' αὐτῇ τῆϲ ὅληϲ τοῦ ϲώματοϲ κράϲεωϲ, εἶθ' ἑξῆϲ εἰ ϲῴζει πάντα τὰ μόρια τὴν οἰκείαν κρᾶϲιν.
ἐνίοτε γὰρ ἡ μὲν κεφαλὴ θερμοτέρα τοῦ προϲήκοντόϲ ἐϲτι, ἡ γαϲτὴρ δὲ ψυχροτέρα, πολλάκιϲ δὲ τοὐναντίον ἡ γαϲτὴρ μὲν θερμοτέρα, ψυχροτέρα δ' ἡ κεφαλή, καὶ τἄλλα μόρια πάνθ' ὡϲαύτωϲ.
ἡ μὲν οὖν ἄλλη πᾶϲα θεραπευτική τε καὶ ὑγιεινὴ μέθοδοϲ ἁπάντων ὁμοτίμωϲ ἐϲτόχαϲται, τὰ δὲ κατὰ τὰϲ τροφὰϲ ἐξαίρετον μὲν ἔχει καὶ πρῶτον ϲκοπόν, ὅπωϲ ἄριϲτα πεφθήϲεται, δεύτερον δ' ἐπὶ τῷδε τὸν ἀναδοθηϲόμενον ἐκ τῆϲ πεφθείϲηϲ τροφῆϲ χυμὸν ἐπιτήδειον εἶναι τῇ κράϲει τῶν ἄλλων μορίων.
ἀναγ|καία τοιγαροῦν ἐκ τῶνδε φαίνεται τοῖϲ ὀρθῶϲ μέλλουϲι χρῆϲθαι τροφαῖϲ ἡ Περὶ κράϲεων πραγματεία.
καὶ τοίνυν ὡϲ γεγυμναϲμένῳ ϲοι κατ' αὐτήν, ὅϲον ἔθ' ὑπόλοιπόν ἐϲτιν εἰϲ εὐχυμίαν τε καὶ κακοχυμίαν ἀναγκαῖον ἐγνῶϲθαι, προϲθήϲω τὴν ἀρχὴν ἀπὸ τῶν οἴνων ποιηϲάμενοϲ.
Ὅϲοι μὲν οὖν αὐτῶν ὑδατώδειϲ τέ εἰϲι καὶ λεπτοὶ κατὰ τὴν ϲύϲταϲιν οὔρηϲίν τε κινοῦντεϲ, ὀλιγίϲτην παρέχουϲι τῷ ϲώματι τροφήν.
ὅϲοι δὲ παχεῖϲ, ὥϲπερ ὁ Θηραῖόϲ τε καὶ ὁ Ϲκυβελίτηϲ ἀξιολόγωϲ τρέφουϲι διαφέροντεϲ ἀλλήλων τῷ μᾶλλόν τε καὶ ἧττον ἀνὰ λόγον τῷ πάχει.
τοιοῦτοϲ οἶνόϲ ἐϲτι παρ' ἡμῖν ἐν Αἰγαῖϲ καὶ Περπερηνῇ, τῇ μὲν ὁμόρῳ Μυρίνῃ, τῇ δὲ Περγάμῳ.
τελέωϲ μὲν οὖν εἰϲι γλυκεῖϲ ὅ τε Ϲκυβελίτηϲ καὶ ὁ Θηραῖοϲ, αὐϲτηρὸϲ δὲ ἅμα καὶ γλυκὺϲ ὁ Κιλίκιοϲ ὁ Ἀβάτηϲ ἀπὸ χωρίου τὴν προϲηγορίαν ἔχων, ὁ δ' ἐν Αἰγαῖϲ καὶ Περπερηνῇ μέϲοι τούτων εἰϲίν, οὔτε γλυκεῖϲ ὄντεϲ ἀκριβῶϲ οὔτε ϲτύψιν ἔχοντεϲ ἀξιόλογον ὁμοίωϲ τῷ Κιλικίῳ.
μέλανεϲ δὲ δηλονότι πάντεϲ οὗτοι τυγχάνουϲιν ὄντεϲ.
οὐ γὰρ ἂν εὕροιϲ οὐδένα παχὺν ἅμα | καὶ γλυκὺν οἶνον, ὃϲ οὐκ ἐϲτὶ μέλαϲ.
ἐὰν οὖν τῶν λευκοτάτων οἴνων ἑψήϲῃϲ τὸ γλεῦκοϲ, ὡϲ τὸ καλούμενον ἐργάϲαϲθαι ϲίραιον, ὅπερ ἕψημα παρ' ἡμῖν ὀνομάζεται, μέλαν ἴϲχει τὸ χρῶμα παραπληϲίωϲ τῷ Θηραίῳ.
μέλαν δὲ καὶ τὸ τοῦ Καρυΐνου χρῶμα ἐϲτὶ γλυκέοϲ ὄντοϲ καὶ αὐτοῦ, τὸ δὲ τοῦ Θηρίνου μέλαν μέν, ἀλλ' οὐκ ἴϲον τῷ Καρυΐνῳ.
ἀπολείπεται γάρ τοι καὶ τῇ γλυκύτητι τοῦ Καρυΐνου.
λευκὸϲ δὲ οἶνοϲ οὐδείϲ ἐϲτι γλυκύϲ, ἀλλά τινεϲ μὲν αὐϲτηροί τε καὶ παχεῖϲ, τινὲϲ δ' ὑδατώδειϲ καὶ λεπτοί.
ξανθοὶ δὲ καὶ κιρροὶ τινὲϲ μὲν γλυκεῖϲ εἰϲι μετρίωϲ, ὥϲπερ 〈ὁ〉 Ἱπποδαμάντειόϲ τε καὶ ὁ Φαυϲτιανὸϲ Φαλερῖνοϲ, ἔνιοι δ' οὐδ' ὅλωϲ γλυκεῖϲ.
οἱ δ' ἐρυθροὶ παχύτεροι τούτων, ὥϲπερ γε καὶ τούτων ἕτεροι παχύτεροι πληϲιάζοντεϲ ἤδη κατὰ τὸ χρῶμα τοῖϲ μέλαϲιν.
ἡ τροφὴ δ' ἐξ ἁπάντων αὐτῶν ἀνὰ λόγον τῷ πάχει.
καὶ διὰ τοῦτο τοῖϲ μὲν ἀναθρέψεωϲ δεομένοιϲ ἐπιτρέπειν χρὴ πίνειν τοὺϲ γλυκεῖϲ καὶ μάλιϲθ' ὅταν ἀμέμπτωϲ ἔχωϲι τὰ καθ' ἧπάρ τε καὶ ϲπλῆνα καὶ νεφρούϲ.
τοῖϲ δ' ἤδη παχὺν ἠθροικόϲι χυμὸν ἐν ταῖϲ φλεψὶν οἱ λεπτοὶ κατὰ τὴν ϲύϲταϲιν οἶνοι χρήϲιμοι, ψυχρῶν μὲν ἠθροιϲμένων ἐν ταῖϲ φλεψὶ χυμῶν οἱ δριμεῖϲ καὶ | παλαιοί, μὴ ψυχρῶν δέ, ὅϲοιϲ τούτων οὐδέτερον ὑπάρχει.
βελτίουϲ μὲν οὖν εἰϲ εὐχυμίαν οἱ εὐώδειϲ, ἀλλὰ κεφαλὴν πλήττουϲι.
κρείττουϲ δ' εἰϲ οὔρηϲιν οἱ λεπτοί, κεφαλῆϲ δ' οὐδ' ὅλωϲ ἅπτονται.
φεύγειν δὲ χρὴ τοὺϲ παχεῖϲ ἅμα καὶ δυϲώδειϲ καὶ ἀηδεῖϲ καὶ αὐϲτηρούϲ, οἷόϲ ἐϲτιν ὁ φαῦλοϲ Βιθυνὸϲ ὁ ἐν τοῖϲ μεγάλοιϲ κεραμίοιϲ, ὁ δ' ἐν τοῖϲ μικροῖϲ οὔτ' ἀηδὴϲ οὔτε δυϲώδηϲ οὔτε παχὺϲ ἄγαν ἐϲτίν, ἀλλ' οὐδὲ τὴν ϲτύψιν ἔχει ϲτρυφνήν· εὔχυμοϲ δ' οὐδ' οὗτοϲ, ὥϲπερ οὐδὲ κακόχυμοϲ, ἀλλ' ἐν τῷ μεταξὺ τῶν εὐχύμων τε καὶ κακοχύμων ἐϲτί.
τῶν γε μὴν εὐχυμοτάτων οἴνων καὶ ὁ Φαλερῖνόϲ ἐϲτι καὶ μᾶλλον ὁ γλυκύτεροϲ.
ἐκ ταὐτοῦ δὲ γένουϲ ἐϲτὶ τῷδε καὶ ὁ κιρρὸϲ Τμωλίτηϲ ὁ γλυκύϲ.
ἐϲτὶ γὰρ καὶ τούτου τὸ ἕτερον εἶδοϲ αὐϲτηρόν, οὐχ ὁμοίωϲ εὔχυμον, ὥϲπερ οὐδ' ἄλλοϲ οὐδεὶϲ ἱκανῶϲ αὐϲτηρόϲ, εἰ καὶ ῥώμην ἐντίθηϲιν ἐκλύτῳ ϲτομάχῳ καὶ γαϲτρί, καὶ μάλιϲτα τοῖϲ κατὰ δυϲκραϲίαν θερμὴν πεπονθόϲιν.
ἕνεκα γὰρ τούτου καὶ τοῦ ϲτῆϲαι ῥεομένην γαϲτέρα χρώμεθα τοῖϲ αὐϲτηροῖϲ οἴνοιϲ, ἄλλωϲ οὐκ ἂν χρηϲάμε|νοι διὰ τὸ μήτ' ἀναδόϲει τροφῆϲ μήθ' αἱματώϲει μήτ' εὐχυμίᾳ μήτ' οὔρων εὐροίᾳ μήθ' ἱδρώτων ἐκκρίϲει μήτε γαϲτρὸϲ ὑπαγωγῇ ϲυντελεῖν αὐτούϲ.
ἀλλ' οὐ πρόκειται νῦν οὔτ' ἀρετὰϲ οὔτε κακίαϲ οἴνων ἁπάϲαϲ διέρχεϲθαι καὶ μάλιϲθ' ὅϲαι διαφέρουϲιν ἐν νόϲοιϲ.
ὅπερ οὖν πρόκειται πάλιν ἀναληφθὲν ἐν κεφαλαίοιϲ βραχέϲιν εἰρήϲεται.
τοῖϲ χολωδεϲτέροιϲ ϲώμαϲιν, εἴτε διὰ φυϲικὴν δυϲκραϲίαν εἴτε δι' ἐπίκτητον ὁπωϲοῦν γεγονυῖαν, οὔτε 〈ὁ〉 Φαλερῖνοϲ οὔτε 〈ὁ〉 Τμωλίτηϲ κιρρὸϲ γλυκὺϲ οὔθ' 〈ὁ〉 Ἀριούϲιοϲ οὔθ' ὁ Λέϲβιοϲ, κιρρόϲ τε καὶ εὐώδηϲ ὁμοίωϲ τοῖϲ προειρημένοιϲ ὤν, ἐπιτήδειοϲ πίνεϲθαι· θερμοὶ γὰρ ἅπαντέϲ εἰϲιν οἱ τοιοῦτοι.
μήτ' οὖν χολώδεϲι φύϲεϲι μήτε τοῖϲ ἐξ ἐγκαύϲεωϲ ἢ καμάτων πολλῶν ἢ ἐνδείαϲ ἢ λύπηϲ ἢ ὥρᾳ καὶ χώρᾳ καὶ καταϲτάϲει θερμῇ 〈χρωμένοιϲ〉 διδόναι τοιοῦτον οἶνον, ἐξ ὑπεναντίου γε μὴν ἀγαθὸϲ ἅπαϲι τοῖϲ θερμαίνεϲθαι δεομένοιϲ φλεγματώδεϲι καὶ ψυχραῖϲ κράϲεϲι καὶ χυμῶν πλῆθοϲ ὠμῶν ἠθροικόϲιν ἢ ἀργῶϲ βιοῦϲιν ἐν χωρίῳ ψυχρῷ καὶ χειμῶνι καὶ καταϲτάϲει ψυχρᾷ καὶ ὑγρᾷ.
| τούτοιϲ μὲν οὖν ἅπαϲιν ἀγαθὸϲ ὁ κιρρὸϲ οἶνοϲ καὶ γλυκύϲ, ἐναντίοϲ δὲ τοῖϲ ἐναντίωϲ ἔχουϲιν, οὐχ ὡϲ κακοχυμίαν ἐργαζόμενοϲ, ἀλλ' ὡϲ θερμαίνων τοὺϲ ψύχεϲθαι δεομένουϲ.
ἕτοιμον γὰρ αὐτοῖϲ ἐϲτι τοῦτον πίνουϲι κεφαλὴν ἀλγῆϲαι καὶ πυρέξαι καί τι κἀν τοῖϲ νεύροιϲ παθεῖν.
οἱ δὲ τῶν κιρρῶν τε καὶ μετρίωϲ γλυκέων (οὐδεὶϲ γὰρ κιρρὸϲ ἄκρωϲ ἐϲτὶ γλυκύϲ) ἐπὶ τὸ μελάντερόν τε καὶ γλυκύτερον ῥέποντεϲ οὐχ ὁμοίωϲ θερμοὶ τοῖϲ κιρροῖϲ εἰϲιν.
εἰκότωϲ οὖν οὔτε κεφαλὴν οὔτε νεῦρα βλάπτουϲιν οὔτε πυρετοὺϲ ἐξάπτουϲιν ὡϲαύτωϲ ἐκείνοιϲ.
ὅτι δὲ γαϲτρὸϲ οἱ γλυκεῖϲ οἶνοι καὶ παχεῖϲ εἰϲιν ὑπακτικοί, ϲχεδὸν οὐδεὶϲ ἀγνοεῖ, καθάπερ γε καὶ περὶ γλεύκουϲ, ὡϲ ἐϲτὶ φυϲῶδεϲ καὶ δύϲπεπτον καὶ παχύχυμον, ἓν μόνον ἀγαθὸν ἔχον ὑπάγειν τὴν γαϲτέρα, κἂν ἀτυχήϲῃ ποτὲ τούτου, βλαβερώτατον γίνεται.
πάντων δ' οἴνων κοινόν ἐϲτιν, ὅϲοι γε μὴ πάνυ παχεῖϲ εἰϲι καὶ λίαν γλυκεῖϲ, ὥϲπερ ὁ Θηραῖόϲ τε καὶ ὁ Ϲκυβελίτηϲ, ἐπειδὰν εἰϲ χρόνου μῆκοϲ ἐκταθῶϲι, ξανθοὺϲ τῇ χρόᾳ γίνεϲθαι καί τι καὶ ϲτίλβον ἔχειν ὁμοίωϲ πυρί.
καὶ γὰρ οἱ μέλανεϲ, οἷόϲπέρ ἐϲτιν ὁ παρ' ἡμῖν ἐν Περ- | περηνῇ γεννώμενοϲ, εἰ χρονίϲαιεν, εἰϲ ἐρυθρὰν μὲν ἢ κιρρὰν πρότερον ἀφικνοῦνται ποιότητα, μετὰ ταῦτα δ' εἰϲ ξανθότητα, καὶ ὁ λευκὸϲ δέ, ὁποῖοϲ ὁ Βιθυνὸϲ Ἀμιναῖοϲ.
ὀνομάζουϲι δὲ Ῥωμαῖοι τὸν οὕτω παλαιωθέντα Καίκουβον, ὃν οὐκ ἂν ἔτι γνωρίϲαιϲ ἐξ ὁποίου γένουϲ ἐϲτίν.
ἤδη δ' ὁ τοιοῦτόϲ ἐϲτι καὶ πικρὸϲ καὶ διὰ τοῦτ' ἀνεπιτήδειοϲ εἰϲ πόϲιν.
ἀλλ' οἵ γε καπηλεύοντεϲ τοὺϲ οἴνουϲ μιγνύντεϲ τοῖϲ νέοιϲ τοὺϲ τοιούτουϲ ὡϲ παλαιοὺϲ πιπράϲκουϲιν, ἐξαπατῶντεϲ τῇ πικρότητι τοὺϲ ἀγνοοῦνταϲ ἀκριβῶϲ οἴνων γεύεϲθαι.
φεύγειν οὖν χρὴ τῶν οὕτω παλαιῶν τὴν πόϲιν, ὥϲπερ καὶ τῶν πάνυ νέων.
οἱ μὲν γὰρ ὑπερθερμαίνουϲιν, οἱ δ' οὐδ' ὅλωϲ θερμαίνουϲιν.
μάλιϲτα δὲ τῶν φύϲει παχέων οἴνων ἀπέχεϲθαι προϲῆκεν, ἔϲτ' ἂν ὦϲι νέοι.
τοϲούτου γὰρ δέουϲι ϲυντελεῖν τι ταῖϲ τῶν ϲιτίων πέψεϲιν, ὥϲτ' αὐτοὶ μόλιϲ πέττονται.
πρὸϲ τούτοιϲ δ' οὐδ' ὑπέρχονται κατὰ τὴν κοιλίαν οὐδ' ἀναδίδονται ῥᾳδίωϲ οὐδ' οὖρα προτρέπουϲιν οὐδ' αἱματώϲει ϲυντελοῦϲιν οὐδὲ θρέψει, διαμένουϲι δ' ἐπὶ πλεῖϲτον ἐν τῇ γαϲτρὶ μετέωροι παραπληϲίωϲ ὕδατι, κἂν βραχύ τιϲ πλέον αὐτῶν | πίῃ, ῥᾳδίωϲ ὀξύνονται.
μόνουϲ δ' ἄν τιϲ ἐπ' ἀγαθῷ τῶν νέων οἴνων πίνοι τοὺϲ λεπτοὺϲ τῇ ϲυϲτάϲει, καθάπερ ἐν Ἰταλίᾳ ὅ τε Γαυριανὸϲ ὀνομαζόμενόϲ ἐϲτι καὶ ὁ Ἀλβανὸϲ ἔνιοί τε τῶν ἐν Ϲαβίνοιϲ τε καὶ Τούϲκοιϲ γεννωμένων.
οὐ γὰρ δὴ πάντεϲ γέ εἰϲι τοιοῦτοι.
καὶ περὶ Νέαν δὲ πόλιν ὁ κατὰ τὸν ὑπερκείμενον αὐτῆϲ λόφον Ἀμιναῖοϲ ἐν τάχει πότιμοϲ γίνεται.
κατὰ δὲ τὴν Ἀϲίαν παρ' ἡμῖν ὅ τε Τιβηνόϲ ἐϲτι τοιοῦτοϲ καὶ ὁ Ἀρϲυηνὸϲ καὶ μετ' αὐτοὺϲ ὁ Τιτακαζηνόϲ.
ἀλλὰ τούτουϲ μὲν ὡϲ παραδείγματα προὐχειριϲάμην, ἐθεαϲάμην δὲ τοιούτουϲ οἴνουϲ ἐν ἅπαϲι ϲχεδὸν τοῖϲ ἔθνεϲιν· ἀλλ' ἀγνοοῦϲιν αὐτοὺϲ οἱ ξένοι διὰ διττὴν αἰτίαν, ὅτι τε παντάπαϲιν ὀλίγοι γεννῶνται καὶ διότι μακρὸν πλοῦν οὐ φέρουϲιν, ὡϲ ὑπὸ τῶν ἐμπόρων μὴ δύναϲθαι εἰϲ ἄλλην χώραν μετακομίζεϲθαι.
γνωρίϲειϲ δὲ ῥᾳδίωϲ τοὺϲ τοιούτουϲ οἴνουϲ πρώτῃ μὲν καὶ μάλιϲτα τῇ λεπτότητι, πληϲίον ἥκονταϲ ὕδατοϲ, εἶτα καὶ τῇ λευκότητι, καὶ γευομένῳ δ' ἄν ϲοι φανεῖεν ὑδατώδειϲ, οὐδεμίαν ἔχοντεϲ ἰϲχυρὰν ϲτύψιν ἔν τε τῷ κεράννυϲθαι μὴ φέροντεϲ ὕδατοϲ | μῖξιν πολλοῦ· διὸ καὶ πρὸϲ τῶν παλαιῶν ἰατρῶν ὀλιγοφόροι κέκληνται.
καὶ μέντοι καὶ καθάπερ οἱ κιρροὶ θερμοὶ τὴν δύναμιν ὄντεϲ αὐτίκα πληροῦϲι τὴν κεφαλήν, οὕτωϲ οἱ τοιοῦτοι πρὸϲ τῷ μηδέποτε βλάπτειν αὐτὴν ὠφελοῦϲιν ἐνίοτε, παύοντεϲ ὀδύναϲ μικράϲ τιναϲ, ὅϲαι διὰ τοὺϲ ἐν τῇ κοιλίᾳ χυμοὺϲ εἰώθαϲι γίγνεϲθαι.
τῆϲ γάρ τοι κεφαλῆϲ οὐ μόνον, ὅταν αὐτὴ πάϲχῃ τι πάθοϲ ἴδιον, ὀδυνωμένηϲ, ἀλλὰ καὶ διὰ τὴν κοιλίαν ἀναπέμπουϲαν ἀτμοὺϲ χυμῶν μοχθηρῶν, ἡ τοιαύτη κεφαλαλγία παύεται δι' οἴνου πόϲεωϲ ὀλιγοφόρου βραχεῖαν ἔχοντοϲ ϲτύψιν.
ὅϲοι γὰρ ἔκλυτοι παντάπαϲίν εἰϲιν, ὥϲπερ ὁ παρ' ἡμῖν Τιβηνόϲ, ἐν Ἰταλίᾳ δὲ τῶν Ϲαβίνων ἔνιοι, τοϲούτῳ χείρουϲ ὑπάρχουϲι τῶν ἀτρέμα ϲτυφόντων, ὅϲῳ βελτίουϲ εἰϲὶν ὕδατοϲ.
εὕροιϲ γὰρ ἄν ποτε καὶ δι' ὕδατοϲ πόϲιν ἀλγοῦνταϲ ἐνίουϲ τὴν κεφαλήν, καὶ μάλιϲθ' ὅταν ᾖ μοχθηρόν, ὡϲ αὐτοῦ τε διαφθειρομένου καὶ τὸν φυϲικὸν τόνον ἐκλύοντοϲ τῆϲ γαϲτρόϲ, 〈ἧϲ〉 ἀτονηϲάϲηϲ ἰχῶρεϲ χολώδειϲ εἰώθαϲι ϲυρρεῖν ἐκ τοῦ ϲώματοϲ εἰϲ τὸ κύτοϲ αὐτῆϲ, ὥϲπερ τοῖϲ νηϲτεύϲαϲιν, ὧν τῆϲ | κακίαϲ τε καὶ βλάβηϲ ὁ προειρημένοϲ οἶνοϲ ἐλευθεροῖ τὸν ἄνθρωπον, ἐκ μὲν τοῦ παραχρῆμα τῷ τῆϲ ἐπικράϲεωϲ λόγῳ, μετὰ βραχὺ δὲ καὶ τῷ ῥωϲθεῖϲαν τὴν κοιλίαν ὠθεῖν ἀφ' ἑαυτῆϲ κάτω τὰ λυποῦντα.
ταῖϲ μέντοι θερμαῖϲ πάνυ κράϲεϲι τῶν ἀνθρώπων ἢ διὰ φύϲιν ἢ διὰ ἡλικίαν ὠφελιμώτερον οἴνου ποτὸν ὕδωρ ἐϲτίν.
εἰ δέ ποτε καὶ δεήϲειεν οἴνου, τόν τε λεπτὸν καὶ μετρίωϲ αὐϲτηρὸν αὐτοῖϲ διδόναι.
κατὰ δὲ τὸν αὐτὸν τρόπον ἐπὶ πάντων ἐδεϲμάτων τε καὶ πομάτων οὐχ ἁπλῶϲ ἑκάϲτῳ χρῆϲθαι βέλτιον, ἀλλὰ μετὰ τοῦ διορίϲαϲθαι τὰϲ φύϲειϲ τῶν χρηϲομένων.
ἐϲτὶ δὲ μεγίϲτη μὲν ἐν τοῖϲ οἴνοιϲ διαφορὰ κατ' εἴδη ϲκοπουμένοιϲ, ὡϲ διῄρηται, βραχεῖα δ' ἐν τοῖϲ ἄλλοιϲ· οὐ γὰρ ἂν εὕροιϲ ποτὲ φακῆν ἢ κράμβην ὑγραίνουϲαν, ἀλλ' ἧττον τὴν μὲν ἑτέραν ξηραίνουϲαν, ὑγραίνουϲαν δ' οὐδεμίαν ὥϲπερ οὐδὲ ψύχουϲαν.
ἔτι δὲ μᾶλλον οὐκ ἂν εὕροιϲ τι γένοϲ κρομύων ἢ πράϲων ἢ ϲκορόδων ψῦχον, ἀλλ' ἧττόν τε καὶ μᾶλλον θερμαῖνον, οὔκουν οὐδὲ θριδακίνην θερμαίνουϲαν οὐδ' ἀτράφαξυν ἢ βλίτον ἢ ἀνδράχνην.
οὐ μὴν οὐδὲ τὸ μᾶλλόν τε καὶ ἧττον ἐν αὐτοῖϲ | μεγάλην ἔχει διαφοράν.
ἐπὶ δὲ τῶν οἴνων ὁ παλαιότατοϲ, ὃν ἔφην ὑπὸ Ῥωμαίων ὀνομάζεϲθαι Καίκουβον, εἰϲ τοϲοῦτον τοῦ λευκοῦ τε ἅμα καὶ αὐϲτηροῦ καὶ νέου καὶ παχέοϲ οἴνου διενήνοχεν, ὡϲ τὸν μὲν ἱκανώτατα θερμαίνειν, τὸν δὲ ψύχειν αἰϲθητῶϲ.
Οὐκ ὀλίγη δ' ἐϲτὶ καὶ κατὰ τὸ μέλι διαφορά.
τό γε μὴν μοχθηρόν, ὡϲ ἤτοι δυϲῶδεϲ ὑπάρχειν ἢ γευομένοιϲ ἄλλην τινὰ ἐμφαίνειν ποιότητα μεμιγμένην, οὐ μέλι τὸ τοιοῦτον.
τοῦ δ' ἀμέμπτου μέλιτοϲ αἱ διαφοραὶ κατὰ τὸ μᾶλλόν τε καὶ ἧττον ἐν γλυκύτητι καὶ δριμύτητι τυγχάνουϲιν οὖϲαι, τοῦ γλυκυτάτου μετὰ δριμύτητοϲ εἰϲ ἄκρον ἥκοντοϲ ἀρετῆϲ.
ἀλλὰ τῷ γε θερμὸν εἶναι τῇ δυνάμει πᾶν εἰϲ χολήν [τε] μεταβάλλειν ἑτοίμωϲ ἐν τοῖϲ θερμοῖϲ ϲώμαϲι κοινὸν αὐτοῖϲ ἐϲτι καὶ διὰ τοῦτο χρήϲιμον ἔδεϲμα φύϲεϲι μὲν φλεγματικωτέραιϲ, ἡλικίαιϲ δὲ πρεϲβυτικαῖϲ, ὥϲπερ γε καὶ νοϲήμαϲι ψυχροῖϲ.
ὀξύμελί γε μὴν ἐν τοῖϲ μάλιϲτα χρηϲιμώτατον ἁπάϲαιϲ ἡλικίαιϲ καὶ φύϲεϲιν εἰϲ ὑγιεινὴν ἀϲφάλειαν, ἐκφράττον ἁπάϲαϲ τὰϲ ϲτενὰϲ διεξόδουϲ, ὡϲ μηδα|μόθι παχὺν ἢ κολλώδη χυμὸν ἴϲχεϲθαι.
διὰ τοῦτό γέ τοι καὶ τὰ καλούμενα πρὸϲ τῶν ἰατρῶν ὑγιεινὰ φάρμακα τῆϲ λεπτυνούϲηϲ ἐϲτὶ δυνάμεωϲ ἅπαντα.
ἀϲφαλεϲτέρα μὲν γὰρ εἰϲ ὑγιείαϲ φυλακὴν ἡ τοιαύτη τῆϲ παχυνούϲηϲ, εὐεξίαν δὲ καὶ ῥώμην ἀδύνατοϲ ἐργάζεϲθαι.
βούλονται δ' ἔνιοι ϲφαλερῶϲ ὑγιαίνειν μᾶλλον εὐεκτοῦντεϲ ἢ βεβαίαν ὑγίειαν κτήϲαϲθαι διὰ παντὸϲ ἰϲχνοὶ καὶ ἀϲθενεῖϲ ὄντεϲ.
ἀλλὰ τούτων γε αὐτῶν ὅϲοι ϲὺν εὐεξίᾳ καὶ ῥώμῃ τὴν ὑγίειαν ἔχειν ἐθέλουϲιν, ἔνιοι μὲν ἑαυτοῖϲ ϲχολάζουϲιν, ἔνιοι δὲ ϲτρατιωτικὸν ἢ πολιτικὸν ἐπανῄρηνται βίον, ἀναγκαζόμενοι καὶ νυκτὸϲ ἀναϲτῆναι καὶ δι' ὅληϲ ἡμέραϲ κάμνειν ἐπιπόνοιϲ πράξεϲι δουλεύοντεϲ· ὧν ** τὸ πρὸ τοῦ βαλανείου γυμνάϲιον, οἷϲ γε δὴ δυνατόν ἐϲτιν, ἢ τοῦτο γοῦν μόνον διὰ παντὸϲ γίνεται τὸ καλούμενον ὑπὸ τῶν γυμναϲτῶν ἀποθεραπευτικόν.
οἱ πολλοὶ δὲ δι' ἀϲχολίαϲ οὐδὲ τούτῳ χρῆϲθαι δύνανται.
τούτοιϲ μὲν οὖν ὑγιαίνειν ἀδύνατόν ἐϲτι διὰ παντόϲ, εἰ καὶ ϲωφρόνωϲ γε διαιτῶνται, καθ' ὅϲον δ' ἐγχωρεῖ, τὰ δέοντα πράττοντεϲ ὀλιγάκιϲ νοϲήϲουϲιν.
ἅπτεϲθαι μὲν οὖν αὐτοῖϲ | ἀναγκαῖόν ἐϲτι καὶ τῶν πολυτρόφων ἐδεϲμάτων, ἃ παχεῖϲ γεννᾷ χυμούϲ.
ἀλλὰ μετρίωϲ γε τοῦτο πρακτέον ἐν ἐκείνοιϲ τε τοῖϲ καιροῖϲ, ὁπότε ϲαφοῦϲ ἐνδείαϲ αἰϲθάνονται.
τὸν δ' ἄλλον χρόνον ἅπαντα τοῖϲ μέϲοιϲ ἐδέϲμαϲι τῶν ὀλιγοτρόφων τε καὶ πολυτρόφων χρηϲτέον.
Ἀφεκτέον γε μὴν ἀεὶ τῶν κακοχύμων, πλὴν εἴ ποτε δέοι κάμνονταϲ ὥρᾳ θέρουϲ θεραπεύεϲθαι τήν τε ξηρότητα καὶ τὴν θερμαϲίαν ὅλου τοῦ ϲώματοϲ.
ἐπιτήδεια γὰρ ἐν ἐκείνῳ τῷ καιρῷ καὶ μῆλα καὶ μόρα καὶ κοκκύμηλα καὶ κεράϲια προϲληφθέντα.
καὶ ϲικύου δὲ καὶ πέπονοϲ οὐ πολὺ προϲενέγκαϲθαι τηνικαῦτα καὶ μηλοπέπονοϲ ἔτι τε τῶν πραικοκκίων ὀνομαζομένων ἢ Περϲικῶν ἐγχωρεῖ, καθάπερ γε καὶ τῆϲ καλουμένηϲ παρὰ Ῥωμαίοιϲ μέλκηϲ ἐψυχριϲμένηϲ ἀφρογάλακτόϲ τε καὶ τῶν διὰ γάλακτοϲ ἐδεϲμάτων ψυχρῶν, ὁποῖόν ἐϲτι καὶ τὸ καλούμενον ἀργυροτρύφημα.
καὶ ϲῦκα δὲ ὁμοίωϲ ψυχρὰ καὶ κολόκυνθαι τοῖϲ οὕτω διακειμένοιϲ ἐπιτήδειοι.
ϲωφροϲύνην δ' ἀϲκῶν ἄνθρωποϲ ἑτέρῳ τρόπῳ τὸν ἐπὶ τοῖϲ εἰρημένοιϲ καμάτοιϲ αὐχμὸν τοῦ | ϲώματοϲ ὑγραίνειν τε καὶ ψύχειν δύναται.
παραγενόμενοϲ γὰρ ἐκ τοῦ βαλανείου καὶ προπιὼν ὕδατοϲ μὲν πρῶτον, εἶτ' οἴνου μετρίωϲ ὑδαροῦϲ ἀνεμέϲαϲ τε πᾶν ὃ ἔπιε, θριδακίνηϲ μὲν πρῶτον, ἀβλαβοῦϲ τε ἅμα καὶ ψύχοντοϲ λαχάνου, προϲενέγκαϲθαι δύναται, μετὰ ταύτην δὲ δι' ὄξουϲ τε καὶ γάρου ποδὸϲ ὑείου καλῶϲ ἡψημένου καὶ πτερῶν ἀλεκτορίδοϲ ἢ χηνὸϲ ἢ καὶ τῆϲ γαϲτρὸϲ αὐτοῦ καί τινοϲ ἰχθύοϲ ταγηνιϲτοῦ τῶν ἁπαλοϲάρκων, εἰ δὲ βούλοιτο, καὶ λαχανώδουϲ τινὸϲ ἅψαϲθαι τῶν μὴ κακοχύμων, ὁποῖόν ἐϲτι μαλάχη τε καὶ κολοκύνθη, μετὰ ταῦτα δὲ πιεῖν οἶνον ὕδατι ψυχρῷ πάνυ κεκραμένον.
ἐφῆφθαι δὲ καὶ ταρίχου πρὸ τοῦδε καὶ τῶν ὀνομαζομένων τρομητῶν ᾠῶν, ἰχθύων δὲ τῶν δι' ἐλαίου καὶ γάρου λαμβανομένων ἐγχωρεῖ.
βέλτιον γάρ, ὡϲ ἔφην, ὕδατι ψυχρῷ τὴν ξηρὰν θερμότητα τοῦ ϲώματοϲ ἰάϲαϲθαι φεύγονταϲ ἀεὶ τὰ κακόχυμα τῶν ἐδεϲμάτων.
καὶ χόνδροϲ δὲ ψυχρὸϲ ἐξ οἰνομέλιτοϲ ἢ οἴνου ψυχροῦ τὴν αὐτὴν τοῦ ϲώματοϲ ἰᾶται διάθεϲιν ἄνευ κακοχυμίαϲ.
ἐμοὶ δ' ἤρκεϲε πολλάκιϲ ἐν τοιαύτῃ διαθέϲει γενομένῳ πτιϲάνηϲ χυλῷ χρήϲαϲθαι καλῶϲ ἐψυχριϲμένῳ κατ' ἐκεῖνον τὸν | καιρόν, ἐν ᾧ μικρὸν ἔμπροϲθεν ἔφην ἐπιτηδείωϲ ἄν τινα πιεῖν ψυχρόν.
ἄλλο δ' ἄλλῳ τὸ μέτρον ἔϲτω τοῦ ψύχοντοϲ ἐδέϲματόϲ τε καὶ πόματοϲ, οἷϲ μὲν χρῆϲθαι χιόνι ϲύνηθεϲ, ἐκείνῃ προψύχουϲιν, οἷϲ δ' ἀπὸ πηγῆϲ ὕδατι προϲφάτῳ, μηδὲν χιόνοϲ δεομένοιϲ.
ἔϲτω δὲ καὶ ὁ κεραννύμενοϲ οἶνοϲ ὡϲαύτωϲ προεψυχριϲμένοϲ.
οὕτωϲ γὰρ ὀνομάζειν ἔθοϲ ἐϲτὶ τοῖϲ ἰατροῖϲ τοὺϲ ἐν ὕδατι ψυχροτάτῳ προεψυγμένουϲ, ἀγγείου δηλονότι τὸν οἶνον ἔχοντοϲ ἐνιϲταμένου τῷ ὕδατι.
ταῦτα μὲν οὖν ὑποτίθεμαι τοῖϲ ᾑρημένοιϲ βίον ἐν ἀϲχολίᾳ, καθάπερ οἱ διοικοῦντεϲ ἔθνη καὶ πόλειϲ, ἔτι τε μᾶλλον οἱ τούτων ὑπηρέται, καὶ τούτων οὐδὲν ἧττον ὅϲοι κατὰ πόλεμον ἢ ἐν ὁδοιπορίαιϲ μακραῖϲ διατρίβουϲιν.
ὅϲοι δ' ἐλεύθεροι τῆϲ τοιαύτηϲ ἀϲχολίαϲ, εἰ μὲν ἔθοϲ ἔχοιεν γυμνάζεϲθαι, ϲπανιώτατα δεήϲονται ψυχροῦ πόϲεωϲ.
μὴ γυμναζόμενοι δέ, θέρουϲ ἀκμαίου θερμότητοϲ αἰϲθανόμενοι πολλῆϲ, ἀβλαβῶϲ ἂν ἀπὸ πηγῆϲ πίνοιεν ἀπεχόμενοι χιόνοϲ.
εἰ γὰρ καὶ παραχρῆμα τὰ νέα τῶν ϲωμάτων ἡ χιὼν μηδὲν αἰϲθητὸν | φαίνοιτο βλάπτουϲα, λεληθότωϲ γοῦν κατὰ βραχὺ τῆϲ βλάβηϲ αὐξανομένηϲ ἐπὶ προήκοντι τῷ χρόνῳ παρακμαζούϲηϲ τε τῆϲ ἡλικίαϲ ἀνίατά τε καὶ δυϲίατα νοϲήματα αὐτοῖϲ γίνεται κατ' ἄρθρα καὶ νεῦρα καὶ ϲπλάγχνα.
πάϲχειν δ' εἰκὸϲ ἑκάϲτῳ βλαπτόμενον ἐκεῖνο τὸ μέροϲ τοῦ ϲώματοϲ, ὅπερ ἀϲθενέϲτατόν ἐϲτι φύϲει.
Μέγιϲτον δ' εἴϲ τε κακοχυμίαν καὶ νόϲουϲ ἐϲτὶν ἀπεψία ϲυνεχήϲ, ἐάν τ' ἐπ' εὐχύμοιϲ ἐάν τ' ἐπὶ κακοχύμοιϲ ἐδέϲμαϲι γένηται· πρόδηλον δ' ὅτι πολὺ χείρων ἡ ἐπὶ τοῖϲ κακοχύμοιϲ.
διττῶν δ' ὄντων αὐτῶν ἐπὶ μὲν τοῖϲ τὸν λεπτὸν γεννῶϲι χυμὸν ὀξέα νοϲήματα γίνεται μετὰ κακοήθων πυρετῶν, εἰ δ' εἰϲ ἓν μόριον ἀποϲκήψειεν ἡ κακοχυμία, τά τ' ἐρυϲιπέλατα καὶ οἱ ἕρπητεϲ εἴτε τι θερμὸν οὕτωϲ ἄλλο πάθοϲ, ἐπὶ δὲ τοῖϲ τὸν παχὺν ἀρθρίτιδεϲ καὶ ποδάγραι καὶ νεφρίτιδεϲ ἄϲθματά τε καὶ ϲπληνὸϲ καὶ ἥπατοϲ ϲκιρρώδειϲ διαθέϲειϲ.
οἷϲ δ' ἡ κακοχυμία μελαγχολική, καρκίνοι καὶ λέπραι καὶ ψῶραι καὶ πυρετοὶ τεταρταῖοι καὶ μελαγχολίαι κακόχροιαί τε μέλαιναι μετὰ ϲπλη|νὸϲ ὄγκου παραπληϲίου, καὶ κιρϲοὶ δὲ μέλανεϲ αἱμορροΐδεϲ τε πολλοῖϲ ἐγένοντο διὰ τοιοῦτον χυμόν.
αἱ δ' ἐπίμικτοι πλειόνων χυμῶν διαθέϲειϲ ἕρπητάϲ τε καὶ τὰ καλούμενα φαγεδαινικὰ τῶν ἑλκῶν ἔτι τε τὰ κακοήθη πάντα καὶ πυρετοὺϲ ὀξεῖϲ ὑποϲτροφὰϲ ἐπιφέρονταϲ, ὡϲ εἰϲ χρόνον αὖθιϲ ἐκπίπτειν, ἐργάζονται.
