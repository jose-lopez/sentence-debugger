Ῥεῖά κέ τοι μορφάς τε σίνη τ' ὀλοφώια θηρῶν ἀπροϊδῆ τύψαντα λύσιν θ' ἑτεραλκέα κήδευς, φίλ' Ἑρμησιάναξ, πολέων κυδίστατε παῶν, ἔμπεδα φωνήσαιμι· σὲ δ' ἂν πολύεργος ἀροτρεύς βουκαῖός τ' ἀλέγοι καὶ ὀροιτύπος, εὖτε καθ' ὕλην ἢ καὶ ἀροτρεύοντι βάλῃ ἔπι λοιγὸν ὀδόντα, τοῖα περιφρασθέντος ἀλεξητήρια νούσων.
Ἀλλ' ἤτοι κακοεργὰ φαλάγγια, σὺν καὶ ἀνιγρούς ἑρπηστὰς ἔχιάς τε καὶ ἄχθεα μυρία γαίης Τιτήνων ἐνέπουσιν ἀφ' αἵματος, εἰ ἐτεόν περ Ἀσκραῖος μυχάτοιο Μελισσήεντος ἐπ' ὄχθαις Ἡσίοδος κατέλεξε παρ' ὕδασι Περμησσοῖο.
τὸν δὲ χαλαζήεντα κόρη Τιτηνὶς ἀνῆκε σκορπίον, ἐκ κέντροιο τεθηγμένον, ἦμος ἐπέχρα Βοιωτῷ τεύχουσα κακὸν μόρον Ὠαρίωνι, ἀχράντων ὅτε χερσὶ θεῆς ἐδράξατο πέπλων· αὐτὰρ ὅγε στιβαροῖο κατὰ σφυρὸν ἤλασεν ἴχνευς σκορπίος ἀπροϊδὴς ὀλίγῳ ὑπὸ λᾶι λοχήσας· τοῦ δὲ τέρας περίσημον ὑπ' ἀστέρας ἀπλανὲς αὔτως οἷα κυνηλατέοντος ἀείδελον ἐστήρικται.
τῆς ἤτοι μῆκος μέν, ὃ κύντατον ἔτρεφεν αἶα, ὀργυιῇ μετρητόν· ἀτὰρ περιφαίνεται εὖρος ὅσσον τ' αἰγανέης δορατοξόος ἤνυσε τέκτων εἰς ἐνοπὴν ταύρων τε βαρυφθόγγων τε λεόντων.
χροιὴ δ' ἄλλοτε μὲν ψαφαρὴ ἐπιδέδρομε νώτοις, ἄλλοτε μηλινόεσσα καὶ αἰόλος, ἄλλοτε τεφρή, πολλάκι δ' αἰθαλόεσσα μελαινομένη ὑπὸ βώλῳ Αἰθιόπων, οἵην τε πολύστομος εἰς ἅλα Νεῖλος πλησάμενος κατέχευεν ἄσιν προὔτυψε δὲ πόντῳ.
δοιοὶ δ' ἐν σκυνίοισιν ὑπερφαίνουσι μέτωπον οἷα τύλοι, τὸ δ' ἔνερθεν ὑπαιφοινίσσεται ὄθμα πολλὸν ὑπὲρ σπείρης, ψαφαρὸς δ' ἀναπίμπραται αὐχήν ἄκριτα ποιφύσσοντος ὅτ' ἀντομένοισιν ὁδουροῖς ἄιδα προσμάξηται ἐπὶ ζαμενὲς κοτέουσα.
τῆς ἤτοι πίσυρες κοῖλοι ὑπένερθεν ὀδόντες ἀγκύλοι ἐν γναθμοῖς δολιχήρεες ἐρρίζωνται ἰοδόκοι, μύχατος δὲ χιτὼν ὑμένεσσι καλύπτει· ἔνθεν ἀμείλικτον γυίοις ἐνερεύγεται ἰόν.
ἐχθρῶν που τέρα κεῖνα καρήασιν ἐμπελάσειε· σαρκὶ γὰρ οὔτ' ἐπὶ δάχμα φαείνεται, οὔτε δυσαλθές οἶδος ἐπιφλέγεται, καμάτου δ' ἄτερ ὄλλυται ἀνήρ, ὑπνηλὸν δ' ἐπὶ νῶκαρ ἄγει βιότοιο τελευτήν.
Ἰχνεύμων δ' ἄρα μοῦνος ἀκήριος ἀσπίδος ὁρμήν, ἠμὲν ὅτ' ἐς μόθον εἶσιν, ἀλεύεται, ἠδ' ὅτε λυγρά θαλπούσης ὄφιος κηριτρόφου ὤεα γαίῃ πάντα διεσκήνιψε, καὶ ἐξ ὑμένων ἐτίναξε δαρδάπτων, ὀλοοῖς δὲ συνερραθάγησεν ὀδοῦσι.
μορφὴ δ' ἰχνευτᾶο κινωπέτου οἷον ἀμυδρῆς ἴκτιδος ἥ τ' ὄρνισι κατοικιδίῃσιν ὄλεθρον μαίεται, ἐξ ὕπνοιο συναρπάζουσα πετεύρων ἔνθα λέχος τεύχονται ἐπίκριοι ἢ καὶ ἀφαυρά τέκνα τιθαιβώσσουσιν ὑπὸ πλευρῇσι θέρουσαι.
ἀλλ' ὅταν Αἰγύπτοιο παρὰ θρυόεντας ἰάμνους ἀσπίσι μῶλον ἔχωσιν ἀθέσφατον εἱλικοέσσαις, αὐτίχ' ὁ μὲν ποταμόνδε καθήλατο, τύψε δὲ κώλοις τάρταρον ἰλυόεσσαν, ἄφαρ δ' ἐφορύξατο γυῖα πηλῷ, ἀλινδηθεὶς ὀλίγον δέμας εἰσόκε λάχνην Σείριος ἀζήνῃ τεύξῃ δ' ἄγναπτον ὀδόντι.
τῆμος δ' ἠὲ κάρην λιχμήρεος ἑρπηστᾶο σμερδαλέην ἔβρυξεν ἐπάλμενος ἠὲ καὶ οὐρῆς ἁρπάξας βρυόεντος ἔσω ποταμοῖο κύλισεν.
Εὖ δ' ἂν ἐχιδνήεσσαν ἴδοις πολυδευκέα μορφήν, ἄλλοτε μὲν δολιχήν, ὁτὲ παυράδα· τοιάδ' ἀέξει Εὐρώπη τ' Ἀσίη τε· τὰ δ' οὐκ ἐπιείκελα δήεις.
ἤτοι ἀν' Εὐρώπην μὲν ὀλίζονα, καί θ' ὑπὲρ ἄκρους ῥώθωνας κεραοί τε καὶ ἀργίλιπες τελέθουσιν, αἱ μὲν ὑπὸ Σκείρωνος ὄρη Παμβώνιά τ' αἴπη, Ῥυπαῖον, Κόρακός τε πάγον, πολιόν τ' Ἀσέληνον· Ἀσὶς δ' ὀργυιόεντα καὶ ἐς πλέον ἑρπετὰ βόσκει, οἷα περὶ τρηχὺν Βουκάρτερον, ἢ καὶ ἐρυμνός Αἰσαγέης πρηὼν καὶ Κέρκαφος ἐντὸς ἐέργει.
τῶν ἤτοι βρεχμοῖς μὲν ἐπὶ πλάτος, ἠδ' ὑπὲρ ἄκρον ὁλκαῖον σπείρης κολοβὴν ἐπελίσσεται οὐρήν ἀζαλέαις φρίσσουσαν ἐπηετανὸν φολίδεσσι· νωθεῖ δ' ἔνθα καὶ ἔνθα διὰ δρυμὰ νίσσεται ὁλκῷ.
πᾶς δέ τοι ὀξυκάρηνος ἰδεῖν ἔχις, ἄλλοτε μῆκος μάσσων, ἄλλοτε παῦρος· ἀκιδνότερος δὲ κατ' εὖρος νηδύος, ἡ δὲ μύουρος ὑπ' ἀλκαίη τετάνυσται, ἴσως μὲν πεδανὴ δολιχοῦ ὑπὸ πείρασιν ὁλκοῦ, ἴσως δ' ἐκ φολίδων τετρυμένη· αὐτὰρ ἐνωπῆς γλήνεα φοινίσσει τεθοωμένος, ὀξὺ δὲ δικρῇ γλώσσῃ λιχμάζων νέατον σκωλύπτεται οὐρήν· Κωκυτὸν δ' ἐχιαῖον ἐπικλείουσιν ὁδῖται.
τοῦ μὲν ὑπὲρ κυνόδοντε δύω χροῒ τεκμαίρονται ἰὸν ἐρευγόμενοι· πλέονες δέ τοι αἰὲν ἐχίδνης, οὔλῳ γὰρ στομίῳ ἐμφύεται, ἀμφὶ δὲ σαρκί ῥεῖά κεν εὐρυνθέντας ἐπιφράσσαιο χαλινούς.
τῆς καὶ ἀπὸ πληγῆς φέρεται λίπει εἴκελος ἰχώρ, ἄλλοτε δ' αἱματόεις, τοτὲ δ' ἄχροος· ἡ δ' ἐπί οἱ σάρξ πολλάκι μὲν χλοάουσα βαρεῖ ἀναδέδρομεν οἴδει, ἄλλοτε φοινίσσουσα, τότ' εἴδεται ἄντα πελιδνή· ἄλλοτε δ' ὑδατόεν κυέει βάρος, αἱ δὲ χαμηλαί πομφόλυγες ὡς εἴ τε περὶ φλύκταιναι ἀραιαί οἷα πυρικμήτοιο χροὸς πλαδόωσιν ὕπερθεν.
σηπεδόνες δέ οἱ ἀμφὶς ἐπίδρομοι, αἱ μὲν ἄτερθεν αἱ δὲ κατὰ πληγὴν ἰοειδέα λοιγὸν ἱεῖσαι.
πᾶν δ' ἐπί οἱ δριμεῖα δέμας καταβόσκεται ἄτη ὀξέα πυρπολέουσα· κατ' ἀσφάραγον δέ τε λυγμοί κίονά τε ξυνιόντες ἐπασσύτεροι κλονέουσιν.
ἀμφὶ καὶ εἰλίγγοις δέμας ἄχθεται· αἶψα δὲ γυίοις ἀδρανίη βαρύθουσα καὶ ἰξύι μέρμερος ἵζει, ἐν δὲ κάρῃ σκοτόεν βάρος ἵσταται· αὐτὰρ ὁ κάμνων ἄλλοτε μὲν δίψῃ φάρυγα ξηραίνεται αὔῃ, πολλάκι δ' ἐξ ὀνύχων ἴσχει κρύος, ἀμφὶ δὲ γυίοις χειμερίη ζαλόωσα πέριξ βέβριθε χάλαζα.
πολλάκι δ' αὖ χολόεντας ἀπήρυγε νηδύος ὄγκους ὠχραίνων δέμας ἀμφίς· ὁ δὲ νοτέων περὶ γυίοις ψυχρότερος νιφετοῖο βολῆς περιχεύεται ἱδρώς.
χροιὴν δ' ἄλλοτε μὲν μολίβου ζοφοειδέος ἴσχει, ἄλλοτε δ' ἠερόεσσαν, ὅτ' ἄνθεσιν εἴσατο χαλκοῦ.
Εὖ δ' ἂν καὶ δολόεντα μάθοις ἐπιόντα κεράστην ἠύτ' ἔχιν· τῷ γάρ τε δομὴν ἰνδάλλεται ἴσην.
ἤτοι ὁ μὲν κόλος ἐστίν, ὁ δ' αὖ κεράεσσι πεποιθώς, ἄλλοτε μὲν πισύρεσσιν, ὅτ' ἐν δοιοῖσι κεράστης, χροιῇ δ' ἐν ψαφαρῇ λεπρύνεται, ἐν δ' ἀμάθοισιν ἢ καὶ ἁματροχιῇσι κατὰ στίβον ἐνδυκὲς αὔει.
τῶν ἤτοι σπείρῃσιν ὁ μὲν θοὸς ἀντία θύνει ἀτραπὸν ἰθεῖαν δολιχῷ μηρύγματι γαστρός· αὐτὰρ ὅγε σκαιὸς μεσάτῳ ἐπαλίνδεται ὁλκῷ οἶμον ὁδοιπλανέων σκολιὴν τετρηχότι νώτῳ, τράμπιος ὁλκαίης ἀκάτῳ ἴσος ἥ τε δι' ἅλμης πλευρὸν ὅλον βάπτουσα κακοσταθέοντος ἀήτεω εἰς ἄνεμον βεβίηται ἀπόκρουστος λιβὸς οὔρῳ.
τοῦ μέν, ὅτ' ἐμβρύξῃσιν, ἀεικέλιον περὶ νύχμα ἥλῳ ἐειδόμενον τυλόεν πέλει· αἱ δὲ πελιδναί φλύκταιναι πέμφιξιν ἐειδόμεναι ὑετοῖο δάχμα πέρι πλάζονται, ἀμυδρήεσσαι ἐς ὠπήν.
ἤτοι ἀφαυρότερον τελέει πόνον, ἐννέα δ' αὐγάς ἠελίου μογέων ἐπιόσσεται, οἷσι κεράστης οὐλόμενος κακοεργὸν ἐνιχραύσῃ κυνόδοντα.
διπλῷ δ' ἐν βουβῶνι καὶ ἰγνύσιν ἀσκελὲς αὔτως μόχθος ἐνιτρέφεται, πελιὸς δέ οἱ ἐμφέρεται χρώς· τῶν δέ τε καμνόντων ὀλίγος περὶ ἅψεα θυμός λείπεται ἐκ καμάτοιο· μόλις γε μὲν ἔκφυγον αἶσαν.
Σῆμα δέ τοι δάκεος αἱμορρόου αὖτις ἐνίψω, ὅς τε κατ' ἀμβαθμοὺς πετρώδεας ἐνδυκὲς αὔει, τρηχὺν ὑπάρπεζον θαλάμην ὀλιγήρεα τεύχων ἔνθ' εἰλυθμὸν ἔχεσκεν ἐπεί τ' ἐκορέσσατο φορβῆς.
μήκει μὲν ποδὸς ἴχνος ἰσάζεται, αὐτὰρ ἐπ' εὖρος τέτρυται μύουρος ἀπὸ φλογέοιο καρήνου, ἄλλοτε μὲν χροιῇ ψολόεις, ὁτὲ δ' ἔμπαλιν αἰθός.
δειρὴν δ' ἐσφήκωται ἅλις, πεδανὴ δέ οἱ οὐρή ζαχρειὲς θλιφθεῖσα κατομφάλιος τετάνυσται.
τοῦ μὲν ὑπὸ νιφόεντα κεράατα δοιὰ μετώπῳ ἔγκειται πάρνοψι φάη λογάδας τι προσεικῆ· σμερδαλέον δ' ἐπί οἱ λαμυρὸν πέφρικε κάρηνον.
δοχμὰ δ' ἐπισκάζων ὀλίγον δέμας οἷα κεράστης μέσσου ὅγ' ἐκ νώτου βαιὸν πλόον αἰὲν ὀκέλλει, γαίῃ ἐπιθλίβων νηδύν, φολίσιν δὲ καὶ ὁλκῷ παῦρον ὑποψοφέων καλάμης χύσιν οἷα διέρπει.
νύχματι δ' ἀρχομένῳ μὲν ἐπιτρέχει ἄχροον οἶδος κυάνεον, κραδίην δὲ κακὸν περιτέτροφεν ἄλγος· γαστὴρ δ' ὑδατόεσσα διέσσυτο, νυκτὶ δὲ πρώτῃ αἷμα διὲκ ῥινῶν τε καὶ αὐχένος ἠδὲ δι' ὤτων πιδύεται χολόεντι νέον πεφορυγμένον ἰῷ, οὖρα δὲ φοινίσσοντα παρέδραμεν· αἱ δ' ἐπὶ γυίοις ὠτειλαὶ ῥήγνυνται ἐπειγόμεναι χροὸς ἄτῃ.
μήποτέ τοι θήλει' αἱμορροῒς ἰὸν ἐνείη· τῆς γὰρ ὀδαξαμένης τὰ μὲν ἀθρόα πίμπραται οὖλα ῥιζόθεν, ἐξ ὀνύχων δὲ κατείβεται ἀσταγὲς αἷμα, οἱ δὲ φόνῳ μυδόεντες ἀναπλείουσιν ὀδόντες.
εἰ ἔτυμον, Τροίηθεν ἰοῦς' ἐχαλέψατο φύλοις Αἰνελένη, ὅτε νῆα πολύστροιβον παρὰ Νεῖλον ἔστησαν βορέαο κακὴν προφυγόντες ὁμοκλήν, ἦμος ἀποψύχοντα κυβερνητῆρα Κάνωβον Θώνιος ἐν ψαμάθοις ἀθρήσατο· τύψε γὰρ εὐνῇ αὐχέν' ἀποθλιφθεῖσα καὶ ἐν βαρὺν ἤρυγεν ἰόν αἱμοροῒς θήλεια, κακὸν δέ οἱ ἔχραε κοῖτον.
τῷ δ' Ἑλένη μέσον ὁλκὸν ἐνέθλασε, θραῦσε δ' ἀκάνθης δεσμὰ πέριξ νωταῖα, ῥάχις δ' ἐξέδραμε γυίων· ἐξ ὅθεν αἱμορόοι σκολιοπλανέες τε κεράσται οἶοι χωλεύουσι κακηπελίῃ βαρύθοντες.
Εὖ δ' ἂν σηπεδόνος γνοίης δέμας, ἄλλο μὲν εἴδει αἱμορόῳ σύμμορφον, ἀτὰρ στίβον ἀντί' ὀκέλλει, καὶ κεράων δ' ἔμπλην δέμας ἄμμορον, ἡ δέ νυ χροιή οἵη περ τάπιδος λασίῳ ἐπιδέδρομε τέρφει· κράατι δ' ἐμβαρύθει, ἐλάχεια δὲ φαίνεται οὐρή ἐσσυμένῃ· σκολιὴν γὰρ ὁμῶς ἐπιτείνεται ἄκρην.
τῆς δ' ἤτοι ὀλοὸν καὶ ἐπώδυνον ἔπλετο ἕλκος σηπεδόνος, νέμεται δὲ μέλας ὀλοφώιος ἰός πᾶν δέμας, αὐαλέῃ δὲ περὶ χροῒ καρφομένη θρίξ σκίδναται ὡς γήρεια καταψηχθέντος ἀκάνθης· ἐκ μὲν γὰρ κεφαλῆς τε καὶ ὀφρύος ἀνδρὶ τυπέντι ῥαίονται, βλεφάρων δὲ μέλαιν' ἐξέφθιτο λάχνη· ἅψεα δὲ τροχόεντες ἐπιστίζουσι μὲν ἀλφοί, λεῦκαί τ' ἀργινόεσσαν ἐπισσεύουσιν ἔφηλιν.
Ναὶ μὴν διψάδος εἶδος ὁμώσεται αἰὲν ἐχίδνῃ παυροτέρῃ, θανάτου δὲ θοώτερος ἵξεται αἶσα οἷσιν ἐνισκίμψῃ βλοσυρὸν δάκος· ἤτοι ἀραιή αἰὲν ὑποζοφόεσσα μελαίνεται ἄκροθεν οὐρή· δάχματι δ' ἐμφλέγεται κραδίη πρόπαν, ἀμφὶ δὲ καύσῳ χείλε' ὑπ' ἀζαλέης αὐαίνεται ἄβροχα δίψης· αὐτὰρ ὅγ', ἠύτε ταῦρος ὑπὲρ ποταμοῖο νενευκώς, χανδὸν ἀμέτρητον δέχεται ποτὸν εἰσόκε νηδύς ὀμφαλὸν †ἐξξέρρηξε† χέῃ δ' ὑπεραχθέα φόρτον.
ὠγύγιος δ' ἄρα μῦθος ἐν αἰζηοῖσι φορεῖται, ὡς, ὁπότ' οὐρανὸν ἔσχε Κρόνου πρεσβίστατον αἷμα, Νειμάμενος κασίεσσιν ἑκὰς περικυδέας ἀρχάς Ιδμοσύνῃ νεότητα γέρας πόρεν ἡμερίοισι Κυδαίνων· δὴ γάρ ῥα πυρὸς ληίστορ' ἔνιπτον.
Αφρονες, οὐ μὲν τῆς γε κακοφραδίης ἀπόνηντο· Νωθεῖς γὰρ κάμνοντες ἀμορβεύοντο λεπάργῳ Δῶρα· πολύσκαρθμος δὲ κεκαυμένος αὐχένα δίψῃ Ρώετο, γωλειοῖσι δ' ἰδὼν ὁλκήρεα θῆρα Οὐλοὸν ἐλλιτάνευε κακῇ ἐπαλαλκέμεν ἄτῃ Σαίνων· αὐτὰρ ὁ βρῖθος ὃ δή ῥ' ἀνεδέξατο νώτοις ᾔτεεν ἄφρονα δῶρον· ὁ δ' οὐκ ἀπανήνατο χρειώ.
ἐξότε γηραλέον μὲν ἀεὶ φλόον ἑρπετὰ βάλλει ὁλκήρη, θνητοὺς δὲ κακὸν περὶ γῆρας ὀπάζει· νοῦσον δ' ἀζαλέην βρωμήτορος οὐλομένη θήρ δέξατο, καί τε τυπῇσιν ἀμυδροτέρῃσιν ἰάπτει.
Νῦν δ' ἄγε χερσύδροιο καὶ ἀσπίδος εἴρεο μορφάς ἰσαίας· πληγῇ δὲ κακήθεα σήμαθ' ὁμαρτεῖ· πᾶσα γὰρ αὐαλέη ῥινὸς περὶ σάρκα μυσαχθής νειόθι πιτναμένη μυδόεν τεκμήρατο νύχμα, σηπεδόσι φλιδόωσα· τὰ δ' ἄλγεα φῶτα δαμάζει μυρία πυρπολέοντα· θοαὶ δ' ἐπὶ γυῖα χέονται πρηδόνες ἄλλοθεν ἄλλαι ἐπημοιβοὶ κλονέουσαι.
ὃς δ' ἤτοι τὸ πρὶν μὲν ὑπὸ βροχθώδεϊ λίμνῃ ἄσπειστον βατράχοισι φέρει κότον· ἀλλ' ὅταν ὕδωρ Σείριος αὐήνῃσι, τρύγη δ' ἐν πυθμένι λίμνης, καὶ τόθ' ὅγ' ἐν χέρσῳ τελέθει ψαφαρός τε καὶ ἄχρους, θάλπων ἠελίῳ βλοσυρὸν δέμας· ἐν δὲ κελεύθοις γλώσσῃ ποιφύγδην νέμεται διψήρεας ὄγμους.
Τὸν δὲ μετ' ἀμφίσβαιναν ὀλίζωνα βραδύθουσαν δήεις ἀμφικάρηνον, ἀεὶ γλήνῃσιν ἀμυδρήν· ἀμβλὺ γὰρ ἀμφοτέρωθεν ἐπιπρονένευκε γένειον νόσφιν ἀπ' ἀλλήλων· χροιή γε μὲν ἠύτε γαίης, ῥωγαλέον φορέουσα περιστιγὲς αἰόλον ἔρφος.
τὴν μὲν ὅθ' ἁδρύνηται, ὀροιτύποι, οἷα βατῆρα κόψαντες ῥάδικα πολυστεφέος κοτίνοιο, δέρματος ἐσκύλευσαν, ὅτε πρώτιστα πέφανται πρόσθε βοῆς κόκκυγος ἐαρτέρου· ἡ δ' ὀνίνησι ῥινῷ δυσπαθέοντας ὅτ' ἐν παλάμῃσιν ἀεργοί μάλκαι ἐπιπροθέωσιν ὑπὸ κρυμοῖο δαμέντων ἠδ' ὁπόταν νεύρων ξανάᾳ κεχαλασμένα δεσμά.
Δήεις καὶ σκυτάλην ἐναλίγκιον ἀμφισβαίνῃ εἶδος ἀτὰρ πάχετόν τε καὶ οὐτιδανὴν ἐπὶ σειρήν μάσσον', ἐπεὶ σκυτάλης μὲν ὅσον σμινύοιο τέτυκται στειλειῆς πάχετος, τῆς δ' ἕλμινθος πέλει ὄγκος ἠὲ καὶ ἔντερα γῆς οἷα τρέφει ὄμβριος αἶα.
οὐδ' ἄρ', ὅταν χαράδρεια λίπῃ καὶ ῥωγάδα κοίλην ἦρος ἀεξομένου ὁπόθ' ἑρπετὰ γαῖα φαείνῃ, ἀκρεμόνος μαράθοιο χυτὸν περιβόσκεται ἔρνος, εὖτ' ἂν ὑπ' ἠελίοιο περὶ φλόον ἅψεα βάλλῃ, ἀλλ' ἥγ' ἀρπέζαις τε καὶ ἐν νεμέεσσι πεσοῦσα φωλεύει βαθύυπνος, ἀπ' εἰκαίης δὲ βοτεῖται γαίης οὐδ' ἀπὸ δίψος ἀλέξεται ἱεμένη περ.
Τεκμαίρευ δ' ὀλίγον μὲν ἀτὰρ προφερέστατον ἄλλων ἑρπηστῶν βασιλῆα· τὸ μὲν δέμας ὀξυκάρηνος, ξανθός, ἐπὶ τρία δῶρα φέρων μῆκός τε καὶ ἰθύν.
οὐκ ἄρα δὴ κείνου σπειραχθέα κνώδαλα γαίης ἰυγὴν μίμνουσιν ὅτ' ἐς νομὸν ἠὲ καὶ ὕλην ἠὲ καὶ ἀρδηθμοῖο μεσημβρινὸν ἀίξαντες μείρονται, φύζῃ δὲ παλιντροπέες φορέονται.
τύμματι δ' ἐπρήσθη φωτὸς δέμας, αἱ δ' ἀπὸ γυίων σάρκες ἀπορρείουσι πελιδναί τε ζοφεραί τε· οὐδέ τις οὐδ' οἰωνὸς ὑπὲρ νέκυν ἴχνια τείνας, αἰγυπιοὶ γῦπές τε κόραξ τ' ὀμβρήρεα κρώζων, οὐδὲ μὲν ὅσσα τε φῦλα νομάζεται οὔρεσι θηρῶν δαίνυνται· τοῖόν περ ἀυτμένα δεινὸν ἐφίει.
εἰ δ' ὀλοὴ βούβρωστις ἀιδρείηφι πελάσσῃ, αὐτοῦ οἱ θάνατός τε καὶ ὠκέα μοῖρα τέτυκται.
τοῦ δὲ καὶ οὐτήσαντος ἐπὶ κρατερὸν θέει οἶδος, νοῦσοί τ' ἐξέτεραι· μετὰ γούνασι δ' ἄλλοτε παλμός, ἄλλοτε δ' ἀδρανίη· μινύθοντα δὲ τόνδε δαμάζει ἐσχάτιον κακοεργὸς ἄγων παυστήριον ὕπνος.
Εἰ δ' ἄγε, μυρμήκειον, ὃ δὴ μύρμηξιν ἔικται, δειρῇ μὲν πυρόεν, ἄζῃ γε μὲν εἴσατο μορφήν, πάντοθεν ἀστερόεντι περιστιγὲς εὐρέι νώτῳ· αἰθαλέη δ' ἐπὶ τυτθὸν ἀείρεται αὐχένι κόρση· ἄλγεα δὲ προτέροισιν ἴσα κνώπεσσι πελάζει.
Χειροδρόποι δ' ἵνα φῶτες ἄτερ δρεπάνοιο λέγονται ὄσπρια χέδροπά τ' ἄλλα μεσοχλόου ἐντὸς ἀρούρης, ἐνθάδ' ἐπασσύτερα φλογερῇ εἰλυμένα χροιῇ εἴκελα κανθαρίδεσσι φαλάγγια τυτθὰ δίενται.
τοῦ μὲν ὅμως ἔμμοχθον ἀεὶ περὶ δάχμα χέονται φλύκταιναι, κραδίη δὲ παραπλάζουσα μέμηνε, γλῶσσα δ' ἄτακτα λέληκε, παρέστραπται δὲ καὶ ὄσσε.
Φράζεο δ' Αἰγύπτοιο τά τε τρέφει οὐλοὸς αἶα κνώδαλα, φαλλαίνῃ ἐναλίγκια τὴν περὶ λύχνους ἀκρόνυχος δειπνητὸς ἐπήλασε παιφάσσουσαν· στεγνὰ δέ οἱ πτερὰ πάντα καὶ ἔγχνοα, τοῖα κονίης ἢ καὶ ἀπὸ σπληδοῖο φαείνεται ὅστις ἐπαύρῃ.
τῷ ἴκελος Περσεῖος ὑποτρέφεται πετάλοισι, τοῦ καὶ σμερδαλέον νεύει κάρη αἰὲν ὑποδράξ ἐσκληκός, νηδὺς δὲ βαρύνεται· αὐτὰρ ὁ κέντρον αὐχένι τ' ἀκροτάτῳ κεφαλῇ τ' ἐνεμάξατο φωτός, ῥεῖα δέ κεν θανάτοιο καὶ αὐτίκα μοῖραν ἐφείη.
Εἰ δ' ἄγε, καὶ κέντρῳ κεκορυθμένον ἀλγινόεντι σκορπίον αὐδήσω καὶ ἀεικέα τοῖο γενέθλην.
τῶν ἤτοι λευκὸς μὲν ἀκήριος οὐδ' ἐπιλωβής, πυρσὸς δ' ἐν γενύεσσι θοὸν προσεμάξατο καῦσον ἀνδράσιν αἰθαλόεντα· περισπαίρουσι δὲ λώβαις οἷα πυρίβλητοι, κρατερὸν δ' ἐπὶ δίψος ὄρωρεν.
αὐτὰρ ὅ γε ζοφόεις ἄραδον κακὸν ὤπασε τύψας ἀνδρί· παραπλῆγες δὲ καὶ ἄφραστοι γελόωσιν.
ἄλλος δὲ χλοάων τε, καὶ ὁππότε γυῖον ἀράξῃ φρῖκας ἐπιπροΐησι, κακὴ δ' ἐπὶ τοῖσι χάλαζα εἴδεται ἐμπλάζουσα καὶ ἢν μέγα Σείριος ἄζῃ· τοίη οἱ κέντροιο κοπίς, τοιῷ δ' ἐπὶ κέντρῳ σφόνδυλοι ἐννεάδεσμοι ὑπερτείνουσι κεραίης.
ἄλλος δ' ἐμπέλιοςφορέει δ' ὑπὸ βοσκάδα νηδύν εὐρεῖαν, δὴ γάρ τε ποηφάγος αἰὲν ἄητος, γαιοφάγοςβουβῶσι τυπὴν ἀλίαστον ἰάπτει, τοίη οἱ βούβρωστις ἐνέσκληκεν γενύεσσι.
τὸν δ' ἕτερον δήεις ἐναλίγκιον αἰγιαλῆι καρκίνῳ ὃς μνία λεπτὰ ῥόθον τ' ἐπιβόσκεται ἅλμης.
ἄλλοι δὲ ῥοικοῖσιν ἰσήρεες ἄντα παγούροις γυῖα βαρύνονται· βαρέαι δ' ἐσκλήκασι χηλαί, οἷά τε πετραίοισιν ἐποκριόωσι παγούροις· τῶν δὴ καὶ γενεὴν ἐξέμμορον εὖτε λίπωσι πέτρας καὶ βρύα λεπτὰ πολυστίοιο θαλάσσης.
τοὺς ἁλὸς ἐξερύουσι δελαστρέες ἰχθυβολῆες, αὐτίκα δ' ἀγρευθέντες ἐνὶ γρώνῃσιν ἔδυσαν μυοδόκοις, ἵνα τέκνα κακοφθόρα τῶνδε θανόντων σκορπίοι ἐξεγένοντο καθ' ἕρκεα λωβητῆρες.
τὸν δὲ μελίχλωρον· τοῦ μὲν προμελαίνεται ἄκρη σφόνδυλος, ἄσβεστον δὲ νέμει πολυκήριον ἄτην.
ἔχθιστος δ' ὅ τε ῥαιβὰ φέρει φλογὶ εἴκελα γυῖα ἀνδράσι, νηπιάχοις δὲ παρασχεδὸν ἤγαγεν αἶσαν· οἷς δὴ καὶ νώτοισι περὶ πτερὰ λευκὰ χέονται μάστακι σιτοβόρῳ ἐναλίγκια, τοί θ' ὑπὲρ ἄκρων ἱπτάμενοι ἀθέρων λεπυρὸν στάχυν ἐκβόσκονται Πήδασα καὶ Κισσοῖο κατὰ πτύχας ἐμβατέοντες.
Οἶδά γε μὴν φράσσασθαι ἀλέξια τοῖο βολάων, οἷά περ ἐκ βέμβικος ὀρεστέρου ἠὲ μελίσσης, ᾗ τε καὶ ἐκ κέντρου θάνατος πέλει εὖτε χαράξῃ ἄνδρα πέριξ σίμβλοιο πονεύμενον ἠὲ καὶ ἀγροῖς· κέντρον γὰρ πληγῇ περικάλλιπεν ἐμματέουσα, κέντρον δὲ ζωήν τε φέρει θάνατόν τε μελίσσαις.
Οἶδά γε μὴν καὶ ἴουλος ἃ μήδεται ἠδ' ὀλοὸς σφήξ, πεμφρηδὼν ὀλίγη τε καὶ ἀμφικαρὴς σκολόπενδρα, ἥ τε καὶ ἀμφοτέρωθεν ὀπάζεται ἀνδράσι κῆρα, νήιά θ' ὡς σπέρχονται ὑπὸ πτερὰ θηρὶ κιούσῃ· τυφλήν τε σμερδνήν τε βροτοῖς ἐπὶ λοιγὸν ἄγουσαν μυγαλέην, τροχιῇσιν ἐνιθνῄσκουσαν ἁμάξης.
σῆπά γε μὴν πεδανοῖσιν ὁμὴν σαύροισιν ἀλύξαις, καὶ σαλαμάνδρειον δόλιον δάκος αἰὲν ἀπεχθές, ἥ τε καὶ ἀσβέστοιο διὲκ πυρὸς οἶμον ἔχουσα ἔσσυται †ἀκμήνης† καὶ ἀνώδυνος· οὐδέ τί οἱ φλόξ σίνεται ἀσβέστη ῥαγόεν δέρος ἄκρα τε γυίων.
ναὶ μὴν οἶδ' ὅσα πόντος ἁλὸς ῥόχθοισιν ἑλίσσει, σμυραίνης δ' ἔκπαγλον· ἐπεὶ μογεροὺς ἁλιῆας πολλάκις ἐμπρήσασα κατεπρήνιξεν ἐπάκτρου εἰς ἅλα φυζηθέντας ἐχετλίου ἐξαναδῦσα.
εἰ ἔτυμον κείνην γε σὺν οὐλοβόροις ἐχίεσσι θόρνυσθαι προλιποῦσαν ἁλὸς νομὸν ἠπείροισι.
τρυγόνα μὴν ὀλοεργὸν ἁλιρραίστην τε δράκοντα οἶδ' ἀπαλέξασθαι· φορέει γε μὲν ἄλγεα τρυγών ἦμος ἐν ὁλκαίοισι λίνοις μεμογηότα κέντρῳ ἐργοπόνον τύψῃσιν, ἢ ἐν πρέμνοισι παγείῃ δενδρείου τό τε πολλὸν ἀγαυρότατον θαλέθῃσι· τοῦ μὲν ὑπὸ πληγῇσιν ἅτ' ἠελίοιο δαμέντος ῥίζαι σὺν δέ τε φυλλὰς ἀποφθίνει, ἀνδρὶ δὲ σάρκες πυθόμεναι μινύθουσι· λόγος γε μὲν ὥς ποτ' Ὀδυσσεύς ἔφθιτο λευγαλέοιο τυπεὶς ἁλίου ὑπὸ κέντρου.
Οἷσιν ἐγὼ τὰ ἕκαστα διείσομαι ἄρκια νούσων.
δὴ γὰρ ὅτ' ἀγχούσης θριδακηίδα λάζεο χαίτην, ἄλλοτε πενταπέτηλον, ὅτ' ἄνθεα φοινὰ βάτοιο, ἄρκτιον, ὀξαλίδας τε καὶ ὀρμενόεντα λυκαψόν, κίκαμα τόρδειλόν τε περιβρυές, ἐν δὲ χαμηλήν ῥεῖα πίτυν, φηγοῦ τε βαθὺν περὶ φλοιὸν ἀράξας, σὺν δ' ἄρα καυκαλίδας τε καὶ ἐκ σταφυλίνου ἀμήσας σπέρματα καὶ τρεμίθοιο νέον πολυειδέα καρπόν· ἢ ἔτι καὶ φοινίσσον ἁλὸς καταβάλλεο φῦκος, ἀχραές τ' ἀδίαντον, ἵν' οὐκ ὄμβροιο ῥαγέντος λεπταλέη πίπτουσα νοτὶς πετάλοισιν ἐφίζει.
εἰ δ' ἄγε καὶ σμυρνεῖον ἀειβρυὲς ἢ σύ γε ποίης λευκάδος ἠρύγγου τε τάμοις ἀθερηίδα ῥίζαν ἄμμιγα καχρυφόρῳ λιβανωτίδι· μηδ' ἀπαρίνη μηδ' ἔτι κουλυβάτεια περιβρίθουσά τε μήκων θυλακὶς ἢ ἐπιτηλὶς ἐπὶ χραίσμῃσιν ἀπείη.
σὺν δὲ κράδης κυέουσαν ἀποτμήξαιο κορύνην, ἢ αὐτοὺς κόκκυγας ἐρινάδος, οἵ τε πρὸ ἄλλης γογγύλοι ἐκφαίνουσιν ἀνοιδείοντες ὀπώρης.
λάζεο καὶ πυράκανθαν ἰδὲ φλόμου ἀργέος ἄνθην, ἄμμιγα δ' αἰγίλοπός τε χελιδονίου τε πέτηλα, δαύκειον, ῥίζαν τε βρυωνίδος, ἣ καὶ ἔφηλιν θηλυτέρης ἐχθρήν τε χρόης ὠμόρξατο λεύκην.
ἐν δὲ περιστερόεντα κατασμώξαιο πέτηλα, ἢ καὶ ἀλεξιάρης πτόρθους ἀπαμέργεο ῥάμνου· μούνη γὰρ δρήστειρα βροτῶν ἀπὸ κῆρας ἐρύκει.
ναὶ μὴν παρθενίοιο νεοδρέπτους ὀροδάμνους, κόρκορον ἢ πεταλῖτιν ἀμέργεο, πολλάκι μίλτου Λημνίδος ἣ πάσῃσι πέλει θελκτήριον ἄταις.
δήποτε καὶ σικύοιο τάμοις ἐνιπευκέα ῥίζαν ἀγροτέρου· νηδὺν δὲ καὶ ἐμβρίθουσαν ἀνίης ἤμυνεν καὶ καρπὸς ἐυρρήχου παλιούρου· σὺν καὶ ἀκανθοβόλος χαίτη, νεαλεῖς τ' ὀρόβακχοι σίδης ὑσγινόεντος ἐπιμύοντας ὀλόσχους αὐχενίους ἵνα λεπτὰ πέριξ ἐνερεύθεται ἄνθη· ἄλλοτε δ' ὕσσωπός τε καὶ ἡ πολύγουνος ὄνωνις, φύλλα τε τηλεφίλοιο, νέον τ' ἐν βότρυσι κλῆμα, ἀγλῖθες, καὶ καρπὸς ὀρειγενέος κορίοιο, ἢ καὶ λεπτοθρίοιο πολύχνοα φύλλα κονύζης.
πολλάκι δ' ἢ πέπεριν κόψας νέον ἢ ἀπὸ Μήδων κάρδαμον ἐμπίσαιο· σὲ δ' ἂν πολυάνθεα γλήχων στρύχνον τ' ἠδὲ σίνηπι κακηπελέοντα σαώσαι.
ἄγρει καὶ πρασιῆς χλοερὸν πράσον, ἄλλοτε δ' αὐτῆς σπέρμ' ὀλοὸν κνίδης ἥ θ' ἑψίη ἔπλετο κούροις· σὺν καί που νιφόεν σκίλλης κάρη, αὖά τε βολβῶν σπείρεα, καὶ καυλεῖον ὁμοκλήτοιο δράκοντος, ῥάμνου τ' ἀσπαράγους θαμνίτιδος, ἠδ' ὅσα πεῦκαι ἀγρότεραι στρόμβοισιν ὑπεθρέψαντο ναπαῖαι.
εἰ δέ, σύ γ' ἐκ ποίης ἀβληχρέος ἔγχλοα ῥίζαν θηρὸς ἰσαζομένην τμήξαις ἰοειδέι κέντρῳ σκορπίου, ἠὲ σίδας Ψαμαθηίδας, ἅς τε Τράφεια Κῶπαί τε λιμναῖον ὑπεθρέψαντο παρ' ὕδωρ, ᾗπερ Σχοινῆός τε ῥόος Κνώποιό τε βάλλει, ὅσσα θ' ὑπ' Ἰνδὸν χεῦμα πολυφλοίσβοιο Χοάσπεω πιστάκι' ἀκρεμόνεσσιν ἀμυγδαλόεντα πέφανται· καυκαλίδας, σὺν δ' αἰθὰ βάλοις φιμώδεα μύρτα, κάρφεά θ' ὁρμίνοιο καὶ ἐκ μαράθου βρυόεντος, εἰρύσιμόν τε καὶ ἀγροτέρου σπερμεῖ' ἐρεβίνθου σὺν χλοεροῖς θάμνοισι βαλὼν βαρυώδεα ποίην.
ναὶ μὴν καὶ σίσυμβρα πέλει μειλίγματα νούσων, σὺν δὲ μελιλλώτοιο νέον στέφος, ἠδ' ὅσα χαύνης οἰνάνθης βρύα λευκὰ καταψήχουσι νομῆες, ὅσσα τε λυχνὶς ἔνερθεν ἐρευθήεις τε θρυαλλίς καὶ ῥόδον ἠδ' ἴα λεπτὸν ὅσον σπερμεῖον ἀέξει.
ἢ καὶ πουλύγονον λασίων ὑπάμησον ἰάμνων, ψίλωθρον, καρπόν τε πολυθρήνου ὑακίνθου, ὃν Φοῖβος θρήνησεν ἐπεί ῥ' ἀεκούσιος ἔκτα παῖδα βαλὼν προπάροιθεν Ἀμυκλαίου ποταμοῖο, πρωθήβην Ὑάκινθον, ἐπεὶ σόλος ἔμπεσε κόρσῃ πέτρου ἀφαλλόμενος νέατον δ' ἤραξε κάλυμμα.
σὺν δέ τε καὶ τριπέτηλον ὀποῖό τε δάκρυα βάλλοις τρισσοῖς ὁλκήεσσιν ἰσοζυγέων ὀδελοῖσιν· ἠὲ σύ γ' ἕρπυλλον κεροειδέα, πολλάκι κρῆθμον, ἢ ποίην κυπάρισσον ἀμέργεο, σὺν δὲ καὶ αὐτοῖς ἄννησον Λιβυκάς τε ποτῷ ἐνικνήθεο ῥίζας· ὧν σὺ τότ' ἀμμίγδην, τοτὲ δ' ἄνδιχα πίνεο θρύψας ἐν κελέβῃ, κεράσαι δὲ σὺν ὄξεϊ, πολλάκι δ' οἴνῃ ἢ ὕδατι· χραισμεῖ δὲ καὶ ἐνθρυφθέντα γάλακτι.
Ἢν δέ ς' ὁδοιπλανέοντα καὶ ἐν νεμέεσσιν ἀνύδροις νύχμα κατασπέρχῃ, βεβαρημένος αὐτίκα ῥίζας ἢ ποίην ἢ σπέρμα παρ' ἀτραπιτοῖσι χλοάζον μαστάζειν γενύεσσιν, ἀμελγόμενος δ' ἀπὸ χυλόν τύμμασιν ἡμίβρωτα βάλοις ἔπι λύματα δαιτός ὄφρα δύην καὶ κῆρα κατασπέρχουσαν ἀλύξῃς.
Ναὶ μὴν καὶ σικύην χαλκήρεα λοιγέι τύψει προσμάξας ἰόν τε καὶ ἀθρόον αἷμα κενώσεις, ἠὲ κράδης γλαγόεντα χέας ὀπόν, ἠὲ σίδηρον καυστείρης θαλφθεῖσαν ὑπὸ στέρνοισι καμίνου.
ἄλλοτε φορβάδος αἰγὸς ἐνίπλειον δέρος οἴνης χραισμήσει τημοῦτος ἐπὴν σφυρὸν ἢ χέρα κόψῃ.
ἀσκοῦ ἔσω βαρύθοντα μέσον διὰ πῆχυν ἐρείσεις ἢ σφυρόν, ἀσκοδέταις δὲ πέριξ βουβῶνας ἑλίξεις εἰσόκε τοι μένος οἴνου ἀπὸ χροὸς ἄλγος ἐρύξῃ.
δήποτε καὶ βδέλλας κορέσαις ἐπὶ τύμμασι βόσκων, ἢ ἀπὸ κρομμυόφι στάζων ὀπόν, ἄλλοτε δ' οἴνης μίγδην ἐν πυράθοισι χέας τρύγα φυρήσασθαι ἢ ὄξευς, νεαλεῖ δὲ πάτῳ περὶ τύψιν ἑλίξαις.
Ὄφρα δὲ καὶ πάσῃσιν ἀλεξητήριον ἄταις τευξάμενος πεπύθοιο, τό τοι μέγα κρήγυον ἔσται ἦμος ὅτε θρόνα πάντα μιῇ ὑπὸ χειρὶ ταράξῃς, ἐν μὲν ἀριστολόχεια, καὶ ἴριδος ἐν δέ τε νάρδου ῥίζαι, χαλβανίδες τε σὺν αὐαλέοισι πυρέθροις εἶεν, δαυκείου τε παναλθέος, ἐν δὲ βρυώνης, σὺν δέ τε ῥίζεα χαῦνα νεωρυχέος γλυκυσίδης κάρφεά τ' ἐλλεβόρου μελανόχροος, ἄμμιγα δ' ἀφρός λίτρου· σὺν δὲ κύμινα χέαις βλαστόν τε κονύζης, ἄμμιγα δ' ἀγροτέρης σταφίδος λέπος· ἶσα δὲ δάφνης σπερμεῖα κύτισόν τε κατακνήθειν τε χαμηλόν ἱππεῖον λειχῆνα, καὶ ἐν κυκλάμινον ἀγείρας.
ἐν καὶ μήκωνος φιαρῆς ὀπόν, ἀμφὶ καὶ ἄγνου σπέρματα βάλσαμόν τε καὶ ἐν κινάμοιο βαλέσθαι, σὺν καὶ σφονδύλειον ἁλός τ' ἐμπληθέα κύμβην, ἄμμιγα καὶ τάμισον καὶ καρκίνον· ἀλλ' ὁ μὲν εἴη πτωκός, ὁ δ' ἐν ποταμοῖσι πολυστίοισι νομάζων.
καὶ τὰ μὲν ἐν στύπεϊ προβαλὼν πολυχανδέος ὅλμου μάξαι λαϊνέοισιν ἐπιπλήσσων ὑπέροισιν· αἶψα δ' ἐπ' αὐαλέοισι χέας ἀπαρινέα χυλόν ἄμμιγα συμφύρσαιο, καταρτίζοιο δὲ κύκλους δραχμαίους πλάστιγγι διακριδὸν ἄχθος ἐρύξας, οἴνης δ' ἐν δοιῇσι χαδεῖν κοτύλῃσι ταράξας.
Καί κεν Ὁμηρείοιο καὶ εἰσέτι Νικάνδροιο μνῆστιν ἔχοις, τὸν ἔθρεψε Κλάρου νιφόεσσα πολίχνη.
