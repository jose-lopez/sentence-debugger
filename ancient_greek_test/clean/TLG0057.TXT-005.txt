76d3——e6.
<〈Τὸ δ' ἐν τῇ περὶ τοὺϲ δακτύλουϲ καταπλοκῇ τοῦ νεύρου καὶ τοῦ δέρματοϲ ὀϲτοῦ τε, ϲυμμειχθὲν ἐκ τριῶν, ἀποξηρανθὲν ἓν κοινὸν ϲυμπάντων ϲκληρὸν γέγονεν δέρμα, τοῖϲ μὲν ϲυναιτίοιϲ τούτοιϲ δημιουργηθέν, τῇ δὲ αἰτιωτάτῃ διανοίᾳ τῶν ἔπειτα ἐϲομένων ἕνεκα εἰργαϲμένον.
ὡϲ γάρ ποτε ἐξ ἀνδρῶν γυναῖκεϲ καὶ τἆλλα θηρία γενήϲοιντο, ἠπίϲταντο οἱ ϲυνιϲτάντεϲ ἡμᾶϲ, καὶ δὴ καὶ τῆϲ τῶν ὀνύχων χρείαϲ ὅτι πολλὰ τῶν θρεμμάτων καὶ ἐπὶ πολλὰ δεήϲοιτο ᾔδεϲαν, ὅθεν ἐν ἀνθρώποιϲ εὐθὺϲ γιγνομένοιϲ ὑπετυπώϲαντο τὴν τῶν ὀνύχων γένεϲιν.
τούτῳ δὲ τῷ λόγῳ καὶ ταῖϲ προφάϲεϲιν ταύταιϲ δέρμα τρίχαϲ ὄνυχάϲ τε ἐπ' ἄκροιϲ τοῖϲ κώλοιϲ ἔφυϲαν.
〉>.
.
.
.
.
προτεταγμένοιϲ μορίοιϲ, τὸ δέρμα δὲ οὕτωϲ περιλαμβάνει τὰϲ ῥίζαϲ, ὡϲ τοὺϲ ὀδόνταϲ 〈τὰ〉 οὖλα.
καὶ μέντοι καὶ ταῖϲ ὑποκειμέναιϲ φλεψὶν ὑπερφύονται ϲαφῶϲ οἱ ὄνυχεϲ, ὥϲτε ἔνεϲτι τῷ βουλομένῳ μὴ μόνον 〈ἐξ〉 ὀϲτοῦ καὶ νεύρου καὶ δέρματοϲ, ἀλλὰ καὶ ϲαρκὸϲ καὶ φλεβὸϲ ὑμένων τε καὶ ϲυνδέϲμων οἴεϲθαι γεγονέναι τοὺϲ ὄνυχαϲ.
εἴρηται δὲ περὶ τούτων ἐπὶ πλέον ἐν ἄλλοιϲ τέ τιϲι καὶ τῷ τρίτῳ Περὶ τῆϲ Ἱπποκράτουϲ ἀνατομῆϲ.
76e7——77c5.
<Ἐπεὶ δὲ πάντ' ἦν τὰ τοῦ θνητοῦ ζῴου ϲυμπεφυκότα μέλη καὶ μέρη, τὴν δὲ ζωὴν ἐν πυρὶ καὶ πνεύματι ϲυνέβαινεν ἐξ ἀνάγκηϲ ἔχειν αὐτῷ, καὶ διὰ ταῦτα ὑπὸ τούτων τηκόμενον κενούμενόν τ' ἔφθινε, βοήθειαν αὐτῷ θεοὶ μηχανῶνται.
τῆϲ γὰρ ἀνθρωπίνηϲ ξυγγενῆ φύϲεωϲ φύϲιν ἄλλαιϲ ἰδέαιϲ καὶ αἰϲθήϲεϲι κεραννύντεϲ, ὥϲτε ἕτερον εἶναι ζῷον, φυτεύουϲιν· ἃ δὴ νῦν ἥμερα δένδρα καὶ φυτὰ καὶ ϲπέρματα παιδευθέντα ὑπὸ γεωργίαϲ τιθαϲϲῶϲ πρὸϲ ἡμᾶϲ ἔϲχε, πρὶν δ' ἦν μόνα τὰ τῶν ἀγρίων γένη, πρεϲβύτερα τῶν ἡμέρων ὄντα.
πᾶν γὰρ οὖν ὅτιπερ ἂν μετάϲχῃ τοῦ ζῆν, ζῷον μὲν ἂν ἐν δίκῃ λέγοιτ' ὀρθότατα· μετέχει γε μὴν τοῦτο ὃ νῦν λέγομεν τοῦ τρίτου ψυχῆϲ εἴδουϲ, ὃ μεταξὺ φρενῶν ὀμφαλοῦ τε ἱδρῦϲθαι λόγοϲ, ᾧ δόξηϲ μὲν λογιϲμοῦ τε καὶ νοῦ μέτεϲτι τὸ μηδέν, αἰϲθήϲεωϲ δὲ ἡδείαϲ καὶ ἀλγεινῆϲ [τῆϲ] μετὰ ἐπιθυμιῶν.
πάϲχον γὰρ διατελεῖ πάντα, ϲτραφέντι δ' αὐτῷ 〈ἐν ἑαυτῷ〉 περὶ αὑτό, τὴν μὲν ἔξωθεν ἀπωϲαμένῳ κίνηϲιν, τῇ δὲ οἰκείᾳ χρηϲαμένῳ, τῶν αὑτοῦ 〈τι〉 λογίϲαϲθαι κατιδόντι φύϲει οὐ παραδέδωκεν ἡ γένεϲιϲ· διὸ δὴ ζῇ μέν, ἐϲτὶ δὲ οὐχ ἕτερον ζῴου, μόνιμον δὲ καὶ κατερριζωμένον πέπηγε διὰ τὸ τῆϲ ὑφ' ἑαυτοῦ κινήϲεωϲ ἐϲτερῆϲθαι.
>  <Μέρη> μὲν ὀνομάζεται πάντα τὰ ϲυμπληροῦντα τὸ ὅλον ἢ εἰϲ ἃ διαιρεῖται τὸ ὅλον, ἰδίωϲ δὲ <μέλη> τὰ τῶν ζῴων καλεῖται μέρη.
νῦν οὖν τοῦ Πλάτωνοϲ ἀντιδιῃρηκότοϲ τὰ μέλη τοῖϲ μέρεϲιν ἔνεϲτί ϲοι καὶ ἄλλην ὑπόνοιαν τοῦ ϲημαινομένου λαβεῖν καθ' ἑκάτερον τῶν ὀνομάτων, ὡϲ τὰ μὲν ἰδίαν ἔχοντα περιγραφὴν θατέρῳ τῶν ὀνομάτων ὑπ' αὐτοῦ δεδήλωται, τὰ δὲ τούτων αὐτῶν μέρη θατέρῳ, ποτέρῳ δὲ πότερα, μηκέθ' οἷόν τε βεβαίωϲ ἀποφήναϲθαι.
τοῦτο μὲν οὖν ἐν τοῖϲ ὀνόμαϲι καὶ ϲημαινομένοιϲ τὴν ζήτηϲιν ἔχει μηδὲν ϲυντελοῦν εἰϲ τὴν τῶν πραγμάτων ἐπιϲτήμην, ἴδωμεν δὲ μᾶλλον ἃ λέγει περὶ τῶν πραγμάτων αὐτῶν ἔνθα φηϲὶ <τὴν ζωὴν> ἡμῶν <ἐν πυρὶ καὶ πνεύματι> κατ' <ἀνάγκην> εἶναι.
τεττάρων γὰρ ὄντων ϲτοιχείων, ἐξ ὧν ἡ γένεϲιϲ τοῖϲ γενητοῖϲ ἐϲτι, γῆϲ 〈καὶ〉 πυρὸϲ ὕδατόϲ τε καὶ ἀέροϲ, ὅτι τούτων τὰ μὲν ὑλικώτερα γῆ τε καὶ ὕδωρ ἐϲτί, τὰ δὲ δραϲτικώτερα καὶ μάλιϲτ' ἐν τοῖϲ ζῴοιϲ πῦρ τε καὶ πνεῦμα, ϲχεδὸν ἅπαϲιν ὡμολόγηται· τὸ δ' ὑπὸ τούτων διοικούμενον ϲῶμα πολλὰϲ ἔχειν ἀναγκαῖόν ἐϲτιν οὐ μόνον κενώϲειϲ, ἀλλὰ καὶ τὰϲ ἀδήλουϲ αἰϲθήϲει διαπνοάϲ τε καὶ ἀπορροάϲ· χρῄζει τοίνυν διὰ ταῦτα τροφῆϲ ἀναπληρούϲηϲ τὸ διαφορούμενον τῆϲ οὐϲίαϲ αὑτοῦ, καὶ ταύτηϲ ἕνεκα οἱ θεοὶ τὰ φυτὰ κατεϲκεύαϲαν, ἃ δὴ 〈καὶ〉 πρόϲθεν ἐδείκνυμεν εὐλόγωϲ ὑπ' αὐτοῦ ζῷα κεκλῆϲθαι.
προϋποκειμένου γὰρ τοῦ τὴν ψυχὴν ἀρχὴν εἶναι κινήϲεωϲ, ὁμολογουμένου δὲ καὶ τοῦ τὰ φυτὰ τὴν ἀρχὴν κινήϲεωϲ ἔχειν ἐν ἑαυτοῖϲ, ἔμψυχα προϲηκόντωϲ ὀνομαϲθήϲεται· τὸ δὲ ἔμψυχον ϲῶμα πάντεϲ ἄνθρωποι καλοῦϲι ζῷον.
εἰ δὲ καὶ Ἀριϲτοτέληϲ βούλοιτο μὴ μόνον τῷ ἔμψυχον εἶναι τὸ ϲῶμα ζῷον ὀνομάζεϲθαι προϲηκόντωϲ, ἀλλὰ χρῆναι προϲτίθεϲθαι τούτῳ 〈τὸ〉 αἰϲθητικόν, οὐδὲ τούτου ϲτερεῖται τὰ φυτά.
δέδεικται γὰρ ἡμῖν ἐν τοῖϲ τῶν φυϲικῶν δυνάμεων ὑπομνήμαϲι γνωριϲτικὴν δύναμιν ἔχειν αὐτὰ τῶν τ' οἰκείων οὐϲιῶν, ὑφ' ὧν τρέφεται, τῶν τ' ἀλλοτρίων, ὑφ' ὧν βλάπτεται, καὶ διὰ τοῦτο τὰϲ μὲν οἰκείαϲ ἕλκειν, τὰϲ δ' ἀλλοτρίαϲ ἀποϲτρέφεϲθαι καὶ ἀπωθεῖϲθαι, καὶ διὰ τοῦτ' οὖν ὁ Πλάτων εἶπεν αἰϲθήϲεωϲ γένουϲ ἰδίου μετέχειν τὰ φυτά· τὸ γὰρ οἰκεῖόν τε καὶ ἀλλότριον γνωρίζει.
Ταῦτα μὲν εἰϲ τὴν τοῦ Πλάτωνοϲ ῥῆϲιν αὐτάρκωϲ εἴρηται διὰ βραχέων, ἀπολείπεται δὲ ἀναμνῆϲαι τοὺϲ μίαν οὐϲίαν λέγονταϲ εἶναι τῆϲ ψυχῆϲ ἡμῶν δυνάμειϲ ἔχουϲαν τρεῖϲ, λογιϲτικήν τε καὶ θυμοειδῆ καὶ τρίτην τὴν ἐπιθυμητικήν, ὅτι καὶ ἄλλοτε πολλάκιϲ, ὡϲ ἐδείχθη, καὶ νῦν οὐχ ἥκιϲτα διὰ τῆϲ προκειμένηϲ ῥήϲεωϲ ὁ Πλάτων εἶδοϲ ἔφη ψυχῆϲ εἶναι τὸ ἐπιθυμητικόν, οὐχ ἑτέραν μὲν ἔχον ἐν φυτοῖϲ, ἑτέραν δὲ ἐν ἡμῖν φύϲιν, ἀλλὰ τὴν αὐτήν, ᾠκίϲθαι τε κατὰ τὸ ἧπαρ, οὐ κατὰ τὸν αὐτὸν δηλονότι τόπον, ἐν ᾧ τό τε θυμοειδὲϲ καὶ τὸ λογιϲτικόν, ὅπερ ἦν 〈ἂν〉 εὔλογον, εἰ μιᾶϲ οὐϲίαϲ αἱ τρεῖϲ ἦϲαν δυνάμειϲ, καθάπερ φαϲὶν οἱ τὴν καρδίαν ὑποθέμενοι τοιαύτην εἶναι.
κατὰ λόγον μὲν γὰρ ἐκεῖνοι μίαν οὐϲίαν τιθέμενοι τῆϲ ψυχῆϲ δυνάμειϲ τρεῖϲ αὐτῆϲ εἶναί φαϲι τὰϲ γενικωτάταϲ, ὁ δὲ Πλάτων οὐ τὴν αὐτὴν οὐϲίαν τὸ λογιϲτικὸν τῆϲ ψυχῆϲ τῷ ἀλόγῳ καὶ ἐπιθυμητικῷ φηϲιν ὑπάρχειν, ἀλλ' ἕτερον ἐκείνου, καὶ τοῦτο καὶ τῷ θυμοειδεῖ πολλάκιϲ διαμάχεϲθαι, καὶ μέντοι καὶ ϲύμμαχον ἔχειν ποτὲ τὸ θυμοειδὲϲ κατὰ τοῦ ἐπιθυμ〈ητ〉ικοῦ, 〈ἐν ἄλλῳ μέρει τοῦ〉 ϲώματοϲ ᾠκιϲμένον.
αὐτὸϲ οὖν καὶ τὴν εἰκόνα τῆϲ ὅληϲ ἡμῶν ψυχῆϲ εἰϲ τὰ μυθευόμενα τῶν ζῴων ἀνήνεγκεν, οἵαν οἱ ποιηταὶ λέγουϲι τῆϲ Χιμαίραϲ καὶ Ϲκύλληϲ καὶ Κερβέρου· οὐδενὶ γὰρ εἰκάϲθαι τῶν νῦν ὄντων ἐν τῷ κόϲμῳ τὴν ψυχὴν ἡμῶν εὗρεν ἑτέρῳ κυριωτέρῳ.
ὁμοία μέν γε καὶ ἡ κατὰ τὸν ἡνίοχόν τε καὶ τοὺϲ ἵππουϲ εἰκών, ἀλλὰ τῆϲ ἐν τῇ Πολιτείᾳ λελεγμένηϲ εἰκόνοϲ ἀπολείπεται, καθ' ἣν τοῖϲ ϲυνθέτοιϲ ζῴοιϲ, ὡϲ ἡ Χίμαιρα μυθεύεται, τὴν ὅλην ψυχὴν ἡμῶν ἐοικέναι φηϲί.
παρεθέμην δ' ἔμπροϲθεν αὐτοῦ τὴν λέξιν, ἐν ᾗ ταῦτα λέγεται.
ϲχετλιαζέτωϲαν οὖν, ὡϲ ἔθοϲ αὐτοῖϲ ἐϲτι, γελῶντέϲ τε ἅμα καὶ βωμολοχευόμενοι καὶ διαϲύροντεϲ ἡμῶν τὸν λόγον ὡϲ ληρούντων, εἰ 〈δυνάμειϲ ἔχειν ἡμᾶϲ〉 τρεῖϲ λέγομεν ἃϲ ἀπέδειξα, κατὰ μὲν τὸν ἐγκέφαλον τὴν ἀρχὴν εἶναι τῶν νεύρων τε καὶ προαιρετικῶν κινήϲεων, ἔτι τε πρὸϲ τούτοιϲ αἰϲθήϲεων πέντε κατὰ δὲ τὸ ἧπαρ αἵματόϲ τε καὶ φλεβῶν καὶ τοῦ τρέφεϲθαι τὸ ϲῶμα καὶ τοῦ γνωρίζειν τήν τ' οἰκείαν οὐϲίαν εἰϲ τοῦτο 〈καὶ τὴν ἀλλοτρίαν〉, κατὰ δὲ τὴν καρδίαν ἀρτηριῶν καὶ τῆϲ ἐμφύτου θερμαϲίαϲ καὶ ϲφυγμῶν καὶ θυμοῦ.
Πλάτων δὲ ὀνομάζει τὰϲ ἀρχὰϲ ταύταϲ εἴδη ψυχῶν, οὐ μιᾶϲ οὐϲίαϲ δυνάμειϲ μόνον.
ὄντοϲ οὖν τοῦ καὶ τὰϲ οὐϲίαϲ αὐτῶν διαφερούϲαϲ εἶναι καὶ τὴν ἐν τοῖϲ εἰρημένοιϲ ϲπλάγχνοιϲ οἴκηϲιν, ἐξέϲτω τῷ βουλομένῳ δυνάμειϲ [ἔχειν ἡμᾶϲ τρεῖϲ] ὀνομάζειν οὐ ψυχάϲ· οὐδὲ γὰρ οὔτ' εἰϲ ἰατρικὴν οὔτ' εἰϲ φιλοϲοφίαν βλαβηϲόμεθα, διοικεῖϲθαι τὸ ζῷον ὑπὸ τριῶν ἀρχῶν εἰπόντεϲ, ὧν τὴν μὲν ἐν ἐγκεφάλῳ ἱδρῦϲθαι, τὴν δὲ ἐν καρδίᾳ, τὴν δὲ ἐν ἥπατι.
Καὶ περὶ μὲν τούτων ἅλιϲ, ὃ δ' ἐπὶ τέλει τῆϲ ῥήϲεωϲ ἔγραψεν ἴδωμεν ὅπωϲ εἴρηται περί τε τῶν φυτῶν καὶ τοῦ τρίτου τῆϲ ψυχῆϲ εἴδουϲ.
<ϲτραφέντι>, γάρ φηϲιν, <αὐτῷ ἐν ἑαυτῷ περὶ αὑτό, τὴν μὲν ἔξωθεν ἀπωϲαμένῳ κίνηϲιν, τῇ δὲ οἰκείᾳ χρηϲαμένῳ, τῶν αὑτοῦ τι λογίϲαϲθαι κατιδόντι φύϲει οὐ παραδέδωκεν ἡ γένεϲιϲ>.
δοκεῖ γὰρ ἐναντία τούτοιϲ λέγειν ἐφεξῆϲ, ἔνθα φηϲὶ <μόνιμόν> τε <καὶ κατερριζωμένον πεπηγέναι διὰ τὸ τῆϲ ὑφ' ἑαυτοῦ κινήϲεωϲ ἐϲτερῆϲθαι>.
χρὴ δὲ ἀκοῦϲαι κατὰ μὲν τὸν πρότερον λόγον <οἰκείαν> αὐτοῦ <κίνηϲιν>, ὥϲπερ οὖν καὶ ἔϲτι, καθ' ἣν [καὶ] ἐκ βραχυτάτου ϲπέρματοϲ ἀρχόμενον ἄνω μὲν τὸ αἰωρηθὲν αὐτοῦ, κάτω δὲ ἀποτείνει τὰϲ ῥίζαϲ, ἕλκει δὲ τὴν ἐκ τῆϲ γῆϲ τροφήν, ἀναφέρει δὲ μέχρι τῶν ἐϲχάτων βλαϲτημάτων, αὔξηϲίν τε ἔχει μέχρι πλείϲτου πάντων τῶν μορίων, ἀκίνητον δὲ εἶναι κατὰ τὴν ὀνομαζομένην ὑπό τινων μεταβατικὴν κίνηϲιν, ἥτιϲ ἀμειβόντων τοὺϲ τόπουϲ καὶ μεθιϲταμένων ἐξ ἄλληϲ χώραϲ εἰϲ ἄλλην γίνεται.
κατὰ ταύτην γὰρ αὐτὸ <μόνιμόν> τε <καὶ κατερριζωμένον> ἔφη.
Αὕτη μὲν ἡ ἐξήγηϲίϲ μοι γέγονε κατὰ τὴν τῶν Ἀττικιανῶν ἀντιγράφων ἔκδοϲιν, ἐν ἑτέροιϲ δὲ εὑρὼν γεγραμμένον <διὰ τὸ τῆϲ ἐξ αὑτοῦ κινήϲεωϲ>, ἐνενόηϲα λείπειν τὸ ω̅ ϲτοιχεῖον γράψαντοϲ τοῦ Πλάτωνοϲ <διὰ τὸ τῆϲ> ἔξω <ἑαυτοῦ>, ἵνα τὴν μεταβατικὴν κίνηϲιν ἀποφήϲῃ τῶν φυτῶν μόνην.
77c6——9.
<Ταῦτα δὴ τὰ γένη πάντα φυτεύϲαντεϲ οἱ κρείττουϲ τοῖϲ ἥττοϲιν ἡμῖν τροφήν, τὸ ϲῶμα αὐτὸ ἡμῶν διωχέτευϲαν τεμόντεϲ οἷον ἐν κήποιϲ ὀχετούϲ, ἵν' ὥϲπερ ἐκ νάματοϲ ἐπιόντοϲ ἄρδοιτο.
>  Ἕνεκα τοῦ τρέφεϲθαι τὰ ϲώματα ἡμῶν παρεϲκευάϲθαι φηϲὶν ὑπὸ τῶν θεῶν τὰ φυτά, καταπινόντων ἡμῶν εἰϲ τὴν γαϲτέρα δηλονότι καρποὺϲ αὐτῶν καὶ μόρια καὶ τῶν καταποθέντων εἰϲ λεπτὰ καταθραυομένων, ὅπωϲ ἀναδοθῇ 〈διὰ τῶν〉 φλεβῶν ὁμοίῳ 〈τρόπῳ〉 τῷ κατὰ τοὺϲ ἐν κήποιϲ ὀχετούϲ, διὰ μὲν αὐτῶν τῶν ὀχετῶν φερομένου τοῦ ὕδατοϲ, ἐξ αὐτῶν δὲ διαδόϲεωϲ εἰϲ τὰ πληϲίον μέρη τῶν κήπων γενομένηϲ· καὶ τοϲοῦτόν γε 〈τὸ〉 διάϲτημα μεταξὺ τῶν ὀχετῶν οἱ κηπουροὶ ποιοῦϲιν, ὡϲ ἱκανὸν εἶναι διὰ παντὸϲ αὐτοῦ χωρῆϲαι 〈τὸ ὕδωρ〉 τὸ κατὰ διάδοϲιν μέλλον ἐκ τῶν ὀχετῶν ἄρδειν τὰ μεταξύ.
77c9——d3.
<Καὶ πρῶτον μὲν ὀχετοὺϲ κρυφαίουϲ ὑπὸ τὴν ξύμφυϲιν τοῦ δέρματοϲ καὶ τῆϲ ϲαρκὸϲ δύο φλέβαϲ ἔτεμον νωτιαίαϲ, 〈δίδυμον〉 ὡϲ τὸ ϲῶμα ἐτύγχανε δεξιοῖϲ τε καὶ ἀριϲτεροῖϲ ὄν.
>  Ἐκ τοῦ κατὰ τοὺϲ κήπουϲ παραδείγματοϲ μετήνεγκε τὴν τῶν <ὀχετῶν> προϲηγορίαν ἐπὶ τὰϲ φλέβαϲ, ἐμνημόνευϲε δὲ τῶν μεγίϲτων φλεβῶν, ἀφ' ὧν αἱ καθ' ὅλον τὸ ϲῶμα πεφύκαϲι, <νωτιαίαϲ> ὀνομάϲαϲ, ἐπειδὴ καθ' ὅλον ἐκτέτανται τὸν νῶτον ἐκ τῶν ἔνδον δηλονότι μερῶν αὐτοῦ.
καθ' ὅϲον μὲν οὖν <φλέβαϲ> ὀνομάζει τὰ κατὰ τὸν νῶτον ἀγγεῖα τῶν ἀρχαίων, ὡϲ εἴρηται, 〈καὶ〉 τὰϲ ἀρτηρίαϲ οὕτω καλούντων, ἀληθεύει, καθ' ὅϲον δέ, διότι <δίδυμόν> ἐϲτι <τὸ ϲῶμα>, διὰ τοῦτο <δύο> εἶναί φηϲι τὰϲ <φλέβαϲ>, οὐκ ἀληθεύει.
οὔτε γὰρ ὁμοειδῆ τὰ κατὰ τὸν νῶτόν ἐϲτιν ἀγγεῖα, θατέρου μὲν αὐτῶν λεπτὸν καὶ ἄϲφυκτον ἔχοντοϲ χιτῶνα, θατέρου δὲ ϲφύζοντά τε καὶ τῷ πάχει πενταπλάϲιον ἢ ἑξαπλάϲιον, ὃ καλοῦμεν ἰδίωϲ ἀρτηρίαν, ἀλλ' οὐδὲ τὸ μὲν ἐν τοῖϲ <δεξιοῖϲ> ἐϲτι, τὸ δ' ἐν τοῖϲ <ἀριϲτεροῖϲ> μέρεϲιν, ἀλλ' ἄμφω κατὰ τὸ μέϲον τῆϲ ῥάχεωϲ, ἑκατέρωθεν δὲ αὐτῶν ἓν νεῦρόν ἐϲτι, τὸ μὲν ἐν τοῖϲ δεξιοῖϲ ὄν, τὸ δὲ ἐν τοῖϲ ἀριϲτεροῖϲ.
77d3——6.
<Ταύταϲ δὲ καθῆκαν παρὰ τὴν ῥάχιν, καὶ τὸν γόνιμον μεταξὺ λαβόντεϲ μυελόν, ἵνα οὗτόϲ τε ὅτι μάλιϲτα θάλλοι, καὶ ἐπὶ τὰ ἄλλα εὔρουϲ ἐντεῦθεν ἅτε ἐπὶ κάταντεϲ ἡ ἐπίχυϲιϲ γιγνομένη παρέχοι τὴν ὑδρείαν ὁμαλήν.
>  <Γόνιμον μυελὸν> εἶπε τὸν νωτιαῖον οὔϲηϲ καὶ ταύτηϲ παλαιᾶϲ δόξηϲ, ὡϲ καὶ τὸν Ἱπποκράτην δοκεῖν αὐτῆϲ μετεϲχηκέναι καὶ νομίζειν ἐκ τοῦ νωτιαίου μυελοῦ τὸ ϲπέρμα κατέρχεϲθαι πρὸϲ τὸ τοῦ ἄρρενοϲ αἰδοῖον· <θάλλειν> δὲ τῇ κοινωνίᾳ τῶν αἱματικῶν ἀγγείων τὸν μυελὸν ἔφη τρεφόμενον ἐξ αὐτῶν δηλονότι, <καὶ ἐπὶ τὰ ἄλλα> δὲ μόρια τοῦ ϲώματοϲ <ἐντεῦθεν ὁμαλὴν> γίνεϲθαί φηϲι τὴν <ἐπίχυϲιν> ὡϲ ἂν ἐκ τῶν μεγάλων ὀχετῶν εἰϲ μικροὺϲ τῆϲ νομῆϲ γινομένηϲ.
τὸ δὲ <ἅτε ἐπὶ> τὸ <κάταντεϲ> οὐ πάντη καλῶϲ εἴρηται· καὶ γὰρ τὰ ὑψηλότερα μέρη τὰ περὶ τὸν τράχηλόν τε καὶ τὴν κεφαλὴν τρέφεται διὰ τῶν φλεβῶν· ἐν μὲν οὖν τοῖϲ κάτω τοῦ διαφράγματοϲ μέρεϲι τῆϲ ῥάχεωϲ 〈ἥ τε κοίλη φλὲψ〉 ἥ τε ἀρτηρία 〈ἡ〉 μεγίϲτη ἐπίκειται κατὰ τῶν ϲπονδύλων, ἄχρι περ ἂν εἰϲ τὰ ϲκέλη ϲχιϲθῇ κατὰ τὸ πέραϲ αὐτῆϲ· ἐν δὲ τοῖϲ ἀνωτέρω τοῦ διαφράγματοϲ ἡ μὲν ἀρτηρία μέχρι πλείϲτου τοῖϲ ϲπονδύλοιϲ ἐπιτέταται, παράκειται δὲ αὐτῇ τιϲ φλὲψ μικρὰ μόνα τὰ κατὰ τὰϲ ὀκτὼ [νώθουϲ] πλευρὰϲ τοῦ θώρακοϲ τρέφουϲα τὰ κάτω· τὸ δὲ ἀπὸ τοῦδε μέροϲ τῆϲ ῥάχεωϲ ἅπαν τὸ ἄνω, καθ' ὃ τέτταρεϲ μὲν οἱ πρῶτοι τοῦ θώρακοϲ ϲπόνδυλοι κεῖνται, μετ' αὐτοὺϲ δὲ ἄχρι τῆϲ κεφαλῆϲ οἱ τοῦ τραχήλου πάντεϲ, οὔτε ἀρτηρίαν οὔτε φλέβα καθ' ἑαυτοῦ κειμένην ἔχει· ἀλλ', ὡϲ ἔφην, οὐδὲν θαυμαϲτόν ἐϲτι τὰ κατὰ τὰϲ ἀνατομὰϲ ἀγνοῆϲαι Πλάτωνα καθάπερ καὶ Ὅμηρον, ὅϲτιϲ φηϲίν ἀπὸ δὲ φλέβα πᾶϲαν ἔκερϲεν, ἥτ' ἀνὰ νῶτα θέουϲα διαμπερὲϲ αὐχέν' ἱκάνει.
77d6—e6.
<Μετὰ δὲ ταῦτα ϲχίϲαντεϲ περὶ τὴν κεφαλὴν τὰϲ φλέβαϲ καὶ δι' ἀλλήλων ἐναντίαϲ πλέξαντεϲ διεῖϲαν, τὰϲ μὲν ἐκ τῶν δεξιῶν ἐπὶ τὰ ἀριϲτερὰ τοῦ ϲώματοϲ, τὰϲ δὲ ἐκ τῶν ἀριϲτερῶν ἐπὶ τὰ δεξιὰ κλίναντεϲ, ὅπωϲ δεϲμὸϲ ἅμα τῇ κεφαλῇ πρὸϲ τὸ ϲῶμα ᾖ μετὰ τοῦ δέρματοϲ, ἐπειδὴ νεύροιϲ οὐκ ἦν κύκλῳ κατὰ κορυφὴν περιειλημμένη, καὶ δὴ καὶ τὸ τῶν αἰϲθήϲεων πάθοϲ ἵν' ἐφ' ἑκατέρων τῶν μερῶν εἰϲ ἅπαν τὸ ϲῶμα εἴη διάδηλον.
>  〈Αἱ κατὰ τὴν κεφαλὴν φλέβεϲ〉 διέρχεϲθαί τιϲιν ἔδοξαν αἵ τ' <ἐκ τῶν ἀριϲτερῶν> εἰϲ <τὰ δεξιὰ> αἵ τ' <ἐκ τῶν δεξιῶν> εἰϲ <τὰ ἀριϲτερά>, τοῖϲ δὲ ἀκριβέϲτερον ἀνατέμνουϲιν ἑνοῦϲθαι τὰ πέρατα αὐτῶν ἀλλήλοιϲ, ὅπερ καὶ κατ' ἄλλα γίνεται μέρη τοῦ ϲώματοϲ.
<δεϲμὸν> δὲ ἡγεῖται μὲν τῆϲ κεφαλῆϲ εἶναι τὴν ἕνωϲιν αὐτῶν ἀγνοῶν τοὺϲ ὄντωϲ δεϲμοὺϲ αὐτῆϲ, μεγίϲτουϲ μὲν τοὺϲ κατὰ τὰϲ ῥαφάϲ, μικροὺϲ δὲ τόν τε περικράνιον ὑμένα καὶ τὸ δέρμα, παχύτερον δὲ τοῦ κατὰ τὸ ϲῶμα παντὸϲ δέρματοϲ, ὡϲ ἐπιτετάϲθαι δοκεῖν ἔνδοθεν αὐτῷ ϲαρκοειδῆ τινα οὐϲίαν λεπτὴν ἐϲφιγμένην τε περὶ τὸ κρανίον.
<νεῦρον> δὲ κατὰ τὴν κεφαλὴν οὐδὲν εἶναί φηϲι διὰ τὸ μὴ γινώϲκειν μὲν τὰ προαιρετικὰ προϲαγορευόμενα, μήτε δὲ ϲυνδετικὰ κατ' αὐτὴν εἶναι μήτε τένονταϲ.
〈ἀλλ' οὐδὲ τοῦτο ὀρθῶϲ φηϲι τὰϲ〉 ἀντεμπλοκὰϲ γίνεϲθαι τῶν φλεβῶν, <ἵνα τὸ τῶν αἰϲθήϲεων πάθοϲ εἰϲ> ὅλον <〈τὸ ϲῶμα〉> διαδιδῶται, μὴ γινώϲκων μηδὲ ἐνταῦθα διὰ νεύρων τὰϲ αἰϲθήϲειϲ γινομέναϲ, ὅπερ, ὡϲ ἔφην, καὶ τῶν παλαιῶν ἰατρῶν ἠγνόηϲάν τινεϲ.
77e7——78b2.
<Τὸ δ' ἐντεῦθεν ἤδη τὴν ὑδραγωγίαν παρεϲκεύαϲαν τρόπῳ τινὶ τοιῷδε, ὃν κατοψόμεθα ῥᾷον προδιομολογηϲάμενοι τὸ τοιόνδε, ὅτι πάντα ὅϲα ἐξ ἐλαττόνων ϲυνίϲταται ϲτέγει τὰ μείζω, τὰ δὲ ἐκ μειζόνων τὰ ϲμικρότερα οὐ δύναται.
πῦρ δὲ πάντων γενῶν ϲμικρομερέϲτατον, ὅθεν δι' ὕδατοϲ καὶ γῆϲ ἀέροϲ τε καὶ ὅϲα ἐκ τούτων ϲυνίϲταται διαχωρεῖ καὶ ϲτέγειν οὐδὲν αὐτὸ δύναται.
ταὐτὸν δὴ καὶ περὶ τῆϲ παρ' ἡμῖν κοιλίαϲ διανοητέον, ὅτι ϲιτία μὲν καὶ ποτά, ὅταν εἰϲ αὐτὴν ἐμπέϲῃ, ϲτέγει, πνεῦμα δὲ καὶ πῦρ ϲμικρομερέϲτερα ὄντα τῆϲ αὑτῆϲ ξυϲτάϲεωϲ οὐ δύναται.
> <Ὑδραγωγίαν> ὠνόμαϲε τὴν διὰ τῶν φλεβῶν φορὰν τοῦ αἵματοϲ, ἀπὸ τῆϲ προειρημένηϲ εἰκόνοϲ ἐπὶ τῶν ‘ὀχετῶν’ τὴν μεταφορὰν τῆϲ προϲηγορίαϲ ποιηϲάμενοϲ· γίνεϲθαι δέ φηϲι, τοῦ πνεύματοϲ ἅμα τῇ θερμαϲίᾳ ‘διὰ τῆϲ κοιλίαϲ’ ἐξιόντοϲ, εἶθ' ἑαυτῷ ϲυναναφέροντοϲ τὰ καταθραυϲθέντα τῆϲ τροφῆϲ μόρια.
τὸ μὲν κεφάλαιον τοῦ λόγου ϲυντόμωϲ τε ἅμα καὶ ϲαφῶϲ εἴρηταί μοι, τὰ δ' ἐφεξῆϲ εἰρημένα δυϲνόητά τε καὶ δύϲρητά ἐϲτι, καὶ διὰ τοῦτο καθ' ἑκάϲτην λέξιν ἐξήγηϲιν αὐτῶν ποιηϲάμενοϲ ὕϲτερον ἀθροίϲω πρὸϲ μίαν ἅπαντα ϲύνοψιν.
78b2s.
<Τούτοιϲ οὖν κατεχρήϲατο ὁ θεὸϲ εἰϲ τὴν ἐκ τῆϲ κοιλίαϲ ἐπὶ τὰϲ φλέβαϲ ὑδρείαν.
>  <Τούτοιϲ> λέγει τοῖϲ προειρημένοιϲ, τῷ τε πνεύματι καὶ τῷ πυρί· ‘πῦρ’ γὰρ ὀνομάζει τὴν ἐν τῷ ϲώματι θερμαϲίαν, ἀπὸ τοῦ γεννήϲαντοϲ αὐτὴν ϲτοιχείου τὴν προϲηγορίαν μεταφέρων, ἐπειδὴ τὸ θερμὸν ἅπαν ἐπικρατείᾳ πυρὸϲ γέγονε τοιοῦτον.
78b3s.
<Πλέγμα ἐξ ἀέροϲ καὶ πυρὸϲ οἷον οἱ κύρτοι ξυνυφηνάμενοϲ.
>  Τοὺϲ τῶν ἁλιέων <κύρτουϲ> λέγει, οὓϲ εἰ μή τιϲ ἴδοι πρότερον, οὐκ ἂν ἀκολουθήϲειε τοῖϲ λεχθηϲομένοιϲ οὖϲι δυϲρήτοιϲ, ὡϲ καὶ τοῖϲ ἑωρακόϲι τοὺϲ κύρτουϲ μόγιϲ νοηθῆναι.
εἰ μὲν οὖν τιϲ ἐπιθαλάττιον οἴκηϲιν ἔχοι, πειραθήτω πρότερον ἰδεῖν τοὺϲ κύρτουϲ τῶν ἁλιέων, εἰ δὲ χερϲαῖόϲ τιϲ καὶ ὄρειοϲ εἴη, ἀλλὰ ταλάρουϲ γε πάντωϲ ἐθεάϲατο· νοήϲαϲ οὖν τούτουϲ ἀτρήτουϲ μὲν κατὰ τὴν βάϲιν ἀνεῳγμένον δὲ τὸ ἄνω ϲτόμιον ἔχονταϲ, οὕτω τοῖϲ λεχθηϲομένοιϲ προϲϲχέτω τὸν νοῦν.
78b4s.
<Διπλᾶ κατὰ τὴν εἴϲοδον ἐγκύρτια ἔχοντοϲ.
>  Νενοημένου ϲοι τοῦ τῶν ἁλιέων κύρτου, ὅπερ ἐϲτὶ πλέγμα ἁπλοῦν, νόηϲον ἐν αὐτῷ περιεχόμενον ὅμοιον μὲν τῷ μεγάλῳ, μικρὸν δὲ [οἷον ἐκεῖνο] κύρτον 〈ἄλλον, τὸ καλούμενον ἐγκύρτιον〉, ὅπερ ἐϲτὶ πλέγμα διὰ ϲχοίνων οἷον [περ] 〈ἐκεῖνο〉 τὸ ὅλον, ἐκ τῆϲ τοῦ μεγάλου κύρτου βάϲεωϲ ἀνατεινόμενον, κοινὴν μὲν ἔχον τὴν βάϲιν αὐτῷ, τὸ δὲ ϲτόμιον οὐκ εἰϲ ἴϲον ὕψοϲ ἀνῆκον τῷ περιέχοντι κύρτῳ, ἀλλὰ κατωτέρω πολὺ παυόμενον αὐτοῦ.
εἰ δή ϲοι νενόηται τὸ ἁπλοῦν ἐγκύρτιον τοῦτο, ἤδη ῥᾴδιον νοῆϲαι καὶ τὸ διπλοῦν· ὁποῖον γάρ ἐϲτι τοῦτο ὃ διηγηϲάμην, τοιοῦτο καὶ ἄλλο περιεχόμενον ἐν τῷ μεγάλῳ κύρτῳ προϲυπόθου· κἀπειδὰν καὶ τοῦτο 〈νοήϲῃϲ, ἐπ' αὐτῷ〉 νόηϲον ἀνατεινόμενον ἀφ' ἑκατέρου τῶν ἐγκυρτίων πλέγμα τι πρόμηκεϲ ἄχρι τοῦ ϲτομίου τοῦ μεγάλου κύρτου, ὡϲ ἐϲχίϲθαι δίχα τὴν εἰϲ τὸν μέγαν κύρτον εἴϲοδον τοῖϲ ἰχθύϲι, τῶν μὲν κατὰ θάτερον ϲτόμιον, τῶν δὲ κατὰ θάτερον εἰϲιόντων· ϲυμβήϲεται γὰρ οὕτωϲ καίτοι διειργομένουϲ ἀλλήλων ὅμωϲ ἑνὶ λέγεϲθαι περιέχεϲθαι κύρτῳ τῷ μεγάλῳ, καθάπερ γε καὶ καθ' ἕτερον οὔκ, ἐν ἑνί γε τῶν ϲμικρῶν ὄνταϲ κύρτων, οὓϲ <ἐγκύρτια> κέκληκεν.
78b5s.
<Ὧν θάτερον αὖ πάλιν διέπλεξε δίκρουν.
>  <Ὧν> ἐγκυρτίων φηϲὶ <τὸ ἕτερον διέπλεξε δίκρουν>· ὀνομάζεται δὲ ϲυνήθωϲ μὲν ἄλλοιϲ ξύλον δίκρουν τὸ δύο κεραίαϲ ἔχον, ὁ Πλάτων δὲ νῦν μετήνεγκε τὴν προϲηγορίαν ἐπὶ 〈τὸ〉 θατέρου τῶν ἐγκυρτίων ϲτόμιον, ὅπωϲ νοήϲωμεν αὐτὸ διττόν.
καὶ κατὰ τοῦτο τὴν [δὲ] ἀϲάφειαν ἐνειργάϲατο, παρενθεὶϲ οὐκ ἀναγκαίωϲ ἐν τῷδε 〈τῷ〉 τοῦ λόγου μέρει· ϲαφέϲτερον γὰρ 〈ἂν〉 ἡρμηνεύετο λεγόντων ἡμῶν, ὥϲπερ δύο τὰ ἐγκύρτια τῷ λόγῳ διέγραψεν, οὕτωϲ καὶ τὸ ϲτόμιον 〈διττὸν〉 εἶναι 〈τὸ〉 τελευτῶν εἰϲ τὸ ἄνω πέραϲ τοῦ μεγάλου κύρτου.
βούλεται γὰρ ἡμᾶϲ νοῆϲαι τῇ μὲν ἐκτὸϲ περιγραφῇ τοῦ μεγάλου κύρτου τὸ ἔξωθεν ἅπαν〈τι〉 τῷ ϲώματι περικείμενον ἐοικέναι δέρμα, περιεχομέναϲ δ' ἐν αὐτῷ καθάπερ ἐγκύρτια κενὰ δηλονότι τὰϲ ἔνδον αὐτοῦ ἐχομέναϲ χώραϲ, τήν τε κατὰ τὴν γαϲτέρα καὶ τὴν κατὰ τὸν θώρακα· δύο γὰρ ἐκ τούτων ἀνήκουϲιν οἷον αὐλοὶ πρὸϲ τὴν τοῦ ϲτόματοϲ εὐρυχωρίαν.
νόει δέ μοι καὶ κατὰ τὸ παρὸν ἕνεκα ϲαφηνείαϲ τοῦ λεγομένου μηδόλωϲ ἐν τῷ ϲτόματι περιεχομένην τὴν γλῶτταν· ἔϲονται γὰρ οὕτωϲ οἱ εἰϲ τὴν ἐντὸϲ εὐρυχωρίαν τοῦ ϲτόματοϲ ἥκοντεϲ αὐλοί, ϲτόμαχοϲ μὲν ἐκ τῆϲ κοιλίαϲ, ἀρτηρία δὲ ἡ τραχεῖα καλουμένη διήκουϲα πρὸϲ τὸν πνεύμονα κείμενον ἐν τῇ κοιλότητι κατ' ἴϲον τῷ ἑτέρῳ τῶν ἐγκυρτίων.
κατὰ μὲν οὖν τοῦτο τὸ ϲτόμιον ἡ ἀναπνοὴ γίνεται εἰϲιόντοϲ τε καὶ ἐξιόντοϲ τοῦ πνεύματοϲ, κατὰ δὲ θάτερον ἡ τῶν ἐϲθιομένων καὶ πινομένων εἰϲ τὴν γαϲτέρα φορά.
τὸ μὲν οὖν πλεῖϲτον ἑκατέραϲ τῶν εἰρημένων ὑλῶν οὕτωϲ εἰϲ τὸ ϲῶμα διὰ τοῦ ϲτόματοϲ ἔρχεται, ὀλίγον δέ τι βούλεται καθ' ἑκάτερον τῶν ϲτομίων ϲυνειϲέρχεϲθαι πρὸϲ μὲν τὴν γαϲτέρα τοῦ πνεύματοϲ, εἰϲ δὲ τὴν τραχεῖαν ἀρτηρίαν καὶ τὸν πνεύμονα τοῦ πόματοϲ.
παρενθεὶϲ οὖν, ὡϲ ἔφην, <τὸ ἕτερον τῶν ἐγκυρτίων> εἶναι <δίκρουν>, ἀϲάφειαν 〈ἐν〉ειργάϲατο τῷ λόγῳ μετὰ τοῦ καὶ ἀντιλογίαν ἐπιδέχεϲθαι· τὴν γὰρ 〈διὰ〉 τῆϲ τραχείαϲ ἀρτηρίαϲ γινομένην ἀναπνοὴν <δίκρουν> ἔφη ὑπάρχειν, εἶπε δὲ τοῦτο διὰ τὸ τὴν μὲν ἀναπνοὴν ἡμῖν γίνεϲθαι διά τε τῆϲ ῥινὸϲ καὶ τοῦ ϲτόματοϲ, τὴν δὲ ἐδωδὴν καὶ πόϲιν διὰ μόνου τοῦ ϲτόματοϲ.
ἔνθα φημὶ καὶ ἀντιλογίαν ποιήϲεϲθαι τοὺϲ φιλεγκλήμοναϲ· οὐ γὰρ μόνου θατέρου τῶν ἐγκυρτίων εἶναι φήϲουϲι τὰ δύο κέρατα, τό τε διὰ τῆϲ ῥινὸϲ καὶ τὸ διὰ τοῦ ϲτόματοϲ, ἐπειδὴ τὸ ϲτόμα καὶ θατέρου τοῦ κατὰ τὴν κοιλίαν κοινόν ἐϲτι πέραϲ.
ἐπεὶ δ' οὖν ἤδη νενόηται, τί βούλεται τῷ παντὶ κύρτῳ προϲεοικέναι τῶν ἐν ἡμῖν καὶ τίνα τοῖϲ ἐγκυρτίοιϲ, ἐπὶ τὰϲ ἐφεξῆϲ αὐτοῦ λέξειϲ ἰέναι καιρόϲ.
78b6s.
<Καὶ ἀπὸ τῶν ἐγκυρτίων δὴ διετείνατο οἷον ϲχοίνουϲ κύκλῳ διὰ παντὸϲ πρὸϲ τὰ ἔϲχατα τοῦ πλέγματοϲ.
>  Τούτου τὸ ἀνάλογον οὐκέτι κατὰ τοὺϲ τῶν ἁλιέων ἔϲτι κύρτουϲ· ἀπὸ τῶν ἐγκυρτίων γὰρ πρὸϲ τὸ τοῦ περιέχοντοϲ κύρτου πλέγμα <ϲχοῖνοϲ> οὐδεμία διήκει κενοῦ τοῦ μεταξὺ παντὸϲ ὄντοϲ.
ἐν ἡμῖν δὲ διήκουϲιν ἔκ τε τῆϲ κοιλίαϲ καὶ τοῦ πνεύμονοϲ εἰϲ ἅπαν τὸ ϲῶμα μέχρι τῶν ἐϲχάτων αὐτοῦ περάτων ἐκτὸϲ ἀρτηρίαι καὶ φλέβεϲ, ἃϲ εἰκάζει <ϲχοίνοιϲ> ἀπὸ τῶν ἐγκυρτίων ἐπὶ τὸν κύρτον ἐκτεινομέναιϲ.
78b7——c2.
<Τὰ μὲν οὖν ἔνδον ἐκ πυρὸϲ ϲυνεϲτήϲατο τοῦ πλοκάνου πάντα, τὰ 〈δ'〉 ἐγκύρτια καὶ τὸ κύτοϲ ἀεροειδῆ.
>  <Τοῦ πλοκάνου> λέγει νῦν ὅλου τοῦ τῷ κύρτῳ παραπληϲίου.
ἐπεὶ δὲ ἔϲτιν ἔνδον αὐτοῦ καὶ <τὰ ἐγκύρτια>, βούλεται δὲ τὴν περιεχομένην ὑπὸ τούτων χώραν <ἀεροειδῆ> μᾶλλον ὑπάρχειν ἢ πυροειδῆ, διὰ τοῦτο προϲέθηκε τῷ περὶ τοῦ παντὸϲ πλοκάνου λόγῳ <τὰ ἐγκύρτια> καὶ τὸ κύτοϲ ἀεροειδῆ.
τὰ μὲν οὖν <ἐγκύρτια> προδήλωϲ ἐϲτὶ τοιαῦτα· κενὴ γὰρ χώρα μόνον ἀέρα περιέχουϲα κατὰ τὸν θώρακα φαίνεται, τὸ δὲ <κύτοϲ> οὐκέτι πρόδηλον ὅπωϲ <ἀεροειδὲϲ> εἴρηται· δοκεῖ γὰρ ἐκ τοῦ <κύτοϲ> ὀνόματοϲ ὡϲ ἓν ϲημαίνεϲθαι τὸ ϲῶμα, περὶ οὗπερ ἂν ὁ λόγοϲ γένηται, φαίνεται δὲ μάχεϲθαι τοῦτο τοῖϲ προειρημένοιϲ, εἴ γε τὸ ϲύμπαν ‘κύτοϲ τοῦ κύρτου’ ϲυμπληροῦται διά τε τῶν ἐγκυρτίων 〈καὶ〉 τοῦ μεταξὺ παντόϲ, ὅϲον ἀπὸ τούτων εἰϲ τὴν ἐκτὸϲ περιγραφὴν τοῦ κύρτου διήκει, καθ' ὃ τὰϲ <οἷον ϲχοίνουϲ> διατετάϲθαι ἔφαϲκε [τέτταραϲ ἡμᾶϲ νοεῖν], ἃϲ ἐλέγομεν ἀρτηρίαϲ εἶναι καὶ φλέβαϲ.
καταλείποιτο ἂν οὖν ἡμᾶϲ νοεῖν τὸ ‘κύτοϲ τοῦ κύρτου’ λεγόμενον αὐτὸ τὸ ἔξωθεν αὐτοῦ πλέγμα· τοῦτο γάρ ἐϲτι τὸ τὴν οὐϲίαν ὅλην τοῦ κύρτου ϲυνιϲτάνον.
ὥϲπερ οὖν τὸ μεταξὺ τούτου τε καὶ τῶν ἐγκυρτίων ἐνοοῦμεν ὑπὸ πυρὸϲ ἐπικρατούμενον, οὕτωϲ ὑπ' ἀέροϲ ἐπικρατεῖϲθαι χρὴ νοῆϲαι τὸ ἔξωθεν αὐτοῦ πέραϲ, ὅπερ ἐϲτὶν αὐτὸ τὸ κύτοϲ τοῦ πλοκάνου, τοῦτο δ' ἂν ἐν ἡμῖν εἴη τὸ δέρμα ψυχρὸν ὑπάρχον ὡϲ τὰ περιεχόμενα 〈ϲπλάγχνα κἀπὶ〉 τούτῳ ϲυνεχὲϲ τῷ πέριξ ἀέρι.
καί μοι δοκεῖ βούλεϲθαι 〈δηλοῦν〉 τὸν περικείμενον ἀέρα τὸν ψαύοντα τοῦ πλοκάνου μέροϲ τι καὶ αὐτὸν εἶναι τοῦ κύρτου, καὶ κατὰ τοῦτο μάλιϲτα τὴν ἀϲάφειαν ὁ λόγοϲ ἐϲχηκέναι· τούτου γὰρ ὑποτεθέντοϲ ἅπαντα ἀλλήλοιϲ ὁμολογεῖται κατὰ τὸν ἑξῆϲ λόγον, ἐφ' ὃν μετιέναι καιρόϲ.
78c2s.
<Καὶ λαβὼν αὐτὸ περιέϲτηϲε τῷ πλαϲθέντι ζῴῳ τρόπον τοιόνδε.
>  Τὸ προειρημένον ὑπ' αὐτοῦ ‘πλόκανον’ οὐκ ἔϲτι μὲν καθ' αὑτό, τὴν νόηϲιν δὲ αὐτοῦ καθ' ἑαυτὴν λαβόνταϲ ἡμᾶϲ οὕτω χρὴ ϲυνάπτειν τῷ ζῴῳ.
78c3——d2.
<Τὸ μὲν τῶν ἐγκυρτίων εἰϲ τὸ ϲτόμα μεθῆκε· διπλοῦ δὲ ὄντοϲ αὐτοῦ κατὰ μὲν τὰϲ ἀρτηρίαϲ εἰϲ τὸν πνεύμονα καθῆκε θάτερον, τὸ δὲ εἰϲ τὴν κοιλίαν παρὰ τὰϲ ἀρτηρίαϲ· τὸ δὲ ἕτερον ϲχίϲαϲ τὸ μέροϲ ἑκάτερον κατὰ τοὺϲ ὀχετοὺϲ τῆϲ ῥινὸϲ ἀφῆκε κοινόν, ὥϲθ' ὅτε μὴ κατὰ τὸ ϲτόμα ἴοι θάτερον, ἐκ τούτου πάντα καὶ τὰ ἐκείνου ῥεύματα ἀναπληροῦϲθαι.
τὸ δὲ ἄλλο κύτοϲ τοῦ κύρτου περὶ τὸ ϲῶμα ὅϲον κοῖλον ἡμῶν περιέφυϲε.
>  Οὐ τοῦτό φηϲιν ὅτι τὸ μὲν ἕτερον τῶν ἐγκυρτίων εἰϲ τὸ ϲτόμα καθῆκεν, εἰρήκει γὰρ ἂν ἐφεξῆϲ ‘τὸ δὲ ἕτερον εἰϲ τόδε τι τοῦ ϲώματοϲ’, ἀλλ' ἐπὶ τὸ πλόκανον ἀναφέρων εἶπεν, ὡϲ εἶναι τὸν ὅλον λόγον αὐτοῦ τοιοῦτον· ‘ὧν εἶπον πλοκάνων τριῶν, ἑνὸϲ μὲν τοῦ μεγάλου κύρτου, δυοῖν δὲ τῶν οἷον ἐγκυρτίων, <τὸ μὲν τῶν ἐγκυρτίων> πλόκανον <εἰϲ τὸ ϲτόμα μεθῆκε· διπλοῦ δ' ὄντοϲ αὐτοῦ κατὰ μὲν τὰϲ ἀρτηρίαϲ 〈εἰϲ τὸν πνεύμονα〉 καθῆκε τὸ ἕτερον> αὐτῶν, <τὸ δὲ> λοιπὸν ἓν <εἰϲ τὴν κοιλίαν παρὰ τὰϲ ἀρτηρίαϲ>· δυοῖν δὲ ὄντων τῶν ἐγκυρτίων, ὡϲ εἴρηται, <τὸ ἕτερον>, ὅπερ ἔφην καὶ πρότερον εἶναι ’δίκρουν‘, <ϲχίϲαϲ τὸ μέροϲ ἑκάτερον> δίχα <κατὰ τοὺϲ ὀχετοὺϲ τῆϲ ῥινὸϲ ἀφῆκε κοινόν>’.
διὰ τί τοίνυν <κοινὸν> αὐτὸ εἶπεν, αὐτὸϲ ἐφεξῆϲ δηλώϲει λέγων <ὥϲτε 〈ὅτε〉 μὴ κατὰ τὸ ϲτόμα ἴοι θάτερον, ἐκ τούτου πάντα καὶ τὰ ἐκείνου ῥεύματα ἀναπληροῦϲθαι>· τὸ γὰρ τῆϲ ἀναπνοῆϲ ἐγκύρτιον ‘δίκρουν’ γενόμενον ὁδοὺϲ ἔϲχε τοῦ πνεύματοϲ δύο, μίαν μὲν κατὰ τὸ ϲτόμα, τὴν δ' ἄλλην διὰ τῆϲ ῥινόϲ, ἥτιϲ, ὅτ〈αν ἡ τοῦ πνεύ〉ματοϲ εἴϲοδοϲ ἡ κατὰ τὸ ϲτόμα πεπαυμένη πωϲ ᾖ, καὶ 〈τὴν δι' ἐκείνηϲ χορηγουμένην οὐ〉ϲίαν ἐκπληροῖ.
ταῦτα εἰπὼν ὁ Πλάτων περὶ τῶν ἐγκυρτίων 〈καὶ περὶ τῶν ἀρτηριῶν καὶ φλεβῶν〉 ἐφεξῆϲ ἔφη· καλεῖ δὲ αὐτὰϲ ἀπὸ τῆϲ ἐπικρατούϲηϲ οὐϲίαϲ ‘πυρὸϲ ἀκτῖναϲ’.
78d2——79a4.
<Καὶ πάλιν δὴ τοῦτο τοτὲ μὲν εἰϲ τὰ ἐγκύρτια ξυρρεῖν μαλακῶϲ, ἅτε ἀέρα ὄντα, ἐποίηϲεν, 〈τοτὲ δὲ ἀναρρεῖν μὲν τὰ ἐγκύρτια, τὸ δὲ πλέγμα, ὡϲ ὄντοϲ τοῦ ϲώματοϲ μανοῦ, δύεϲθαι εἴϲω δι' αὐτοῦ καὶ πάλιν ἔξω, τὰϲ δὲ ἐντὸϲ τοῦ πυρὸϲ ἀκτῖναϲ διαδεδεμέναϲ ἀκολουθεῖν ἐφ' ἑκάτερα ἰόντοϲ τοῦ ἀέροϲ, καὶ τοῦτο, ἕωϲπερ ἂν τὸ θνητὸν ϲυνεϲτήκῃ ζῷον, μὴ διαπαύεϲθαι γιγνόμενον· τούτῳ δὲ δὴ τῷ γένει τὸν τὰϲ ἐπωνυμίαϲ θέμενον ἀναπνοὴν καὶ ἐκπνοὴν λέγομεν θέϲθαι τοὔνομα.
πᾶν δὲ δὴ τό τ' ἔργον καὶ τὸ πάθοϲ τοῦθ' ἡμῶν τῷ ϲώματι γέγονεν ἀρδομένῳ καὶ ἀναψυχομένῳ τρέφεϲθαι καὶ ζῆν· ὅταν γὰρ εἴϲω καὶ ἔξω τῆϲ ἀναπνοῆϲ ἰούϲηϲ τὸ πῦρ ἐντὸϲ ϲυνημμένον ἕπηται, διαιωρούμενον δ' ἀεὶ διὰ τῆϲ κοιλίαϲ εἰϲελθὸν τὰ ϲιτία καὶ ποτὰ λάβῃ, τήκει δή, καὶ κατὰ [τὰ] ϲμικρὰ διαιροῦν, διὰ τῶν ἐξόδων ᾗπερ πορεύεται διάγον, οἷον ἐκ κρήνηϲ ἐπ' ὀχετοὺϲ ἐπὶ τὰϲ φλέβαϲ ἀντλοῦν ταῦτα, ῥεῖν [ἢ] ὥϲπερ αὐλῶνοϲ διὰ τοῦ ϲώματοϲ〉 τὰ τῶν φλεβῶν ποιεῖ ῥεύματα.
>  Ὑπομνήϲωμεν ἡμᾶϲ αὐτούϲ, ὅτι τὸ〈ν〉 μὲν ὅλον κύρτον, οὗ τὸ δέ〈ρμα〉 πέραϲ ὃ ϲυνεχέϲ ἐϲτι τῷ ἔξωθεν ἀέρι, βούλεται νοεῖν ἡμᾶϲ ἐν ἑαυτῷ ἔχειν οἷον ἐγκύρτια δύο χώραϲ ἀέροϲ τὴν μὲν ἐν τῇ γαϲτρί, τὴν δ' ἐν τῷ θώρακι, τὸ δὲ μεταξὺ τούτων, ὅπερ ἐϲτὶ τὸ ϲῶμα, διατεταμέναϲ ἔχειν <ἀκτῖναϲ πυρόϲ>, ἃϲ εὔλογόν ἐϲτι νοεῖν ἡμᾶϲ διὰ τῶν ἀρτηριῶν καὶ φλεβῶν τετάϲθαι καὶ εἶναι ταύταϲ αὐταῖϲ ὁδοὺϲ τῆϲ ἐφ' ἑκάτερα φορᾶϲ ἔϲωθέν τε ἔξω καὶ αὖθιϲ ἔξωθεν [τε] ἔϲω· δύο γὰρ εἶναι κινήϲειϲ ἐναντίαϲ ἀλλήλαιϲ φηϲὶ τῷ παντὶ πλοκάνῳ ποτὲ μὲν ἀπὸ τῶν ἐγκυρτίων ἄχρι τοῦ περιέχοντοϲ ἡμᾶϲ ἀέροϲ φερομένῳ, ποτὲ δὲ ἀπ' αὐτοῦ πρὸϲ τὰ ἐγκύρτια· τίνα δὲ τρόπον αἱ κινήϲειϲ αὗται γίνονται καὶ τίνα τὴν αἰτίαν ἔχουϲι τοῦ μὴ παύεϲθαι ἄχρι περ ἂν ζῇ τὸ ϲῶμα, διὰ τῶν ἐφεξῆϲ ἐρεῖ, ἀλλὰ νῦν γε τὸν προκείμενον λόγον ϲυγκεφαλ〈αι〉ούμενοϲ τὴν ἐφ' ἑκάτερα κίνηϲιν ἀναπνοήν τε καὶ ἀνάδοϲιν τροφῆϲ ἐργάζεϲθαί φηϲιν.
ἐγὼ μὲν οὖν τὸ ϲυγκείμενον ὅλον ἔκ τε τῆϲ εἰϲπνοῆϲ καὶ τῆϲ ἐκπνοῆϲ ἀναπνοὴν ὠνόμαϲα τοῖϲ ἰατροῖϲ ἑπόμενοϲ ϲχεδὸν ἅπαϲιν· ὄντων γὰρ τριῶν πραγμάτων, ἑνὸϲ μὲν τῆϲ εἴϲω φορᾶϲ, δευτέρου δὲ τῆϲ ἔξω καὶ τρίτου 〈τοῦ〉 ἐξ ἀμφοῖν ϲυγκειμένου, τὴν μὲν ἔϲω φορὰν τοῦ πνεύματοϲ εἰϲπνοὴν ὀνομάζουϲι, τὴν δὲ ἔξω φορὰν ἐκπνοήν, τὸ δὲ ἐξ ἀμφοῖν ϲύνθετον ἀναπνοήν, ὁ δὲ Πλάτων τὴν εἰϲπνοὴν <ἀναπνοὴν> ὠνόμαϲεν, ἣν γίνεϲθαί φηϲιν εἴϲ τε τὴν ἀρτηρίαν τὴν τραχεῖαν δηλονότι καὶ τὴν γαϲτέρα· διαδεχομένηϲ δὲ τὴν εἴϲω φορὰν τοῦ πνεύματοϲ τῆϲ ἔξω κατὰ τὴν μεταξὺ χώραν τῶν τε ἐγκυρτίων καὶ τοῦ μεγάλου κύρτου τέμνεϲθαι τὰ ϲιτία καὶ τὰ ποτὰ κατὰ τὴν ἔϲω κίνηϲίν τε καὶ φορὰν τοῦ παντὸϲ πλοκάνου, ϲυναναφέρεϲθαι δὲ εἰϲ τὸ ϲῶμα τῇ τε θερμαϲίᾳ καὶ τῷ πνεύματι καταθραυϲθέντα.
τοῦτο μὲν ἡ καλουμένη πρὸϲ τῶν ἰατρῶν ἀνάδοϲίϲ ἐϲτι φερομένηϲ τῆϲ τροφῆϲ διὰ τῶν φλεβῶν τε καὶ τῶν ἀρτηριῶν ἐπὶ πάντα τὰ μόρια τοῦ ϲώματοϲ· τίϲ δὲ ἡ τῆϲδε τῆϲ ἐφ' ἑκάτερα φορᾶϲ ἐϲτιν αἰτία τῷ τε πνεύματι καὶ τῇ θερμαϲίᾳ, μετὰ ταῦτα διέρχεται.
79a5——c7.
<Πάλιν δὲ τὸ τῆϲ ἀναπνοῆϲ ἴδωμεν πάθοϲ, αἷϲ χρώμενον αἰτίαιϲ τοιοῦτον γέγονεν οἷόνπερ 〈τὰ〉 νῦν ἐϲτιν.
ὧδ' οὖν.
ἐπειδὴ κενὸν οὐδέν ἐϲτιν εἰϲ ὃ τῶν φερομένων δύναιτ' ἂν εἰϲελθεῖν τι, τὸ δὲ πνεῦμα φέρεται παρ' ἡμῶν ἔξω, τὸ μετὰ τοῦτο ἤδη παντὶ δῆλον ὡϲ οὐκ εἰϲ κενόν, ἀλλὰ τὸ πληϲίον ἐκ τῆϲ ἕδραϲ ὠθεῖ, τὸ δὲ ὠθούμενον ἐξελαύνει τὸ πληϲίον ἀεί, καὶ κατὰ ταύτην τὴν ἀνάγκην πᾶν περιελαυνόμενον εἰϲ τὴν ἕδραν ὅθεν ἐξῆλθε τὸ πνεῦμα, εἰϲιὸν ἐκεῖϲε καὶ ἀναπληροῦν αὐτήν, ξυνέπεται τῷ πνεύματι, καὶ τοῦτο ἅμα πᾶν οἷον τροχοῦ περιαγομένου γίγνεται διὰ τὸ κενὸν μηδὲν εἶναι.
διὸ δὴ 〈τὸ〉 τῶν ϲτηθῶν καὶ τοῦ πνεύμονοϲ ἔξω μεθιὲν τὸ πνεῦμα πάλιν ὑπὸ τοῦ περὶ τὸ ϲῶμα ἀέροϲ, εἴϲω διὰ μα〈νῶν〉 τῶν ϲαρκῶν δυομένου καὶ περιελαυνομένου, γίνεται πλῆρεϲ· αὖθιϲ 〈δὲ〉 ἀποτρεπόμενοϲ ὁ ἀὴρ καὶ διὰ τοῦ ϲώματοϲ ἔξω ἰὼν εἴϲω τὴν ἀναπνοὴν περιωθεῖ 〈κατὰ τὴν τοῦ ϲτόματοϲ〉 καὶ τὴν τῶν μυκτήρων δίοδον.
>  Οὐδὲ κατὰ ταύτην τὴν ῥῆϲιν εἶπεν ἤδη τὴν πρώτην αἰτίαν τῆϲ ἀναπνοῆϲ.
ἀμέλει ϲυμπληρώϲαϲ αὐτὴν ἄρχεται τῆϲ μετ' αὐτὴν ὧδε· ‘τὴν δὲ αἰτίαν τῆϲ ἀρχῆϲ αὐτῶν θετέον τήνδε’.
τί οὖν ἐϲτιν ὃ νῦν κατὰ τὴν προκειμένην εἶπε; τὸ κατὰ τὴν περίωϲιν ὀνομαζομένην δόγμα, καθ' ἣν βούλεται γίνεϲθαι τήν τε ἀναπνοὴν καὶ τὴν διαπνοήν· καλοῦμεν γὰρ οὕτωϲ ἡμεῖϲ τὸ μὲν ἀναπνοήν, ὡϲ εἴρηται, τὸ ϲυγκείμενον ἐκ τῆϲ εἰϲπνοῆϲ τε καὶ τῆϲ ἐκπνοῆϲ, ὅταν διὰ τοῦ ϲτόματοϲ ἄμφω γίνηται ταῦτα, τὸ δὲ διαπνοήν, ὅταν καθ' ὅλον τὸ ϲῶμα.
ἀμφότερα δὲ ταῦτα βούλεται κατὰ τὴν περίωϲιν γίγνεϲθαι τρόπῳ τῷδε· ὅταν μὲν διὰ τοῦ ϲτόματοϲ ἐκπνέωμεν, ϲυμβαίνειν τὸν ἐκ τῶν 〈ἐγ〉κυρτίων ἀέρα φερόμενον ἔξω περιωθεῖν τὸν ἔξωθεν ἀέρα διὰ τοῦ δέρματοϲ μανοῦ, τὸν δὲ φέρεϲθαι πρὸϲ τὸ βάθοϲ τοῦ ϲώματοϲ ἀναπληροῦντα τὴν χώραν τοῦ κατὰ τὴν ἐκπνοὴν ἀέροϲ ἐκτὸϲ φερομένου· ὅταν δ' αὖ πάλιν ἐπὶ τὴν διὰ τοῦ δέρματοϲ ἐκτὸϲ φορὰν ὁρμήϲῃ τό τε πνεῦμα καὶ ἡ θερμαϲία, περιωθούμενον αὖθιϲ τὸν ἔξωθεν ἀέρα φέρεϲθαι διὰ τοῦ ϲτόματοϲ ἔϲω τοῦ ϲώματοϲ, ὅπερ, ὡϲ ἔφην, εἰϲπνοή γε κυριώτερον ὑπὸ τῶν ἰατρῶν οὐκ ἀναπνοὴ καλεῖται.
γίνεϲθαι δέ φηϲιν ὁ Πλάτων τὴν περίωϲιν ταύτην διὰ <τὴν ἀνάγκην> τοῦ κενοῦ, τουτέϲτι τοῦ μηδεμίαν χώραν γενέϲθαι κενήν· καὶ διὰ τοῦτο 〈τοῦ〉 κενουμένου τὸ ϲυνεχὲϲ ἕπεται τὴν χώραν αὐτοῦ πληροῦν, ὅπερ Ἐραϲίϲτρατοϲ ὀνομάζειν εἴωθε τὴν πρὸϲ τὸ κενούμενον ἀκολουθίαν.
79c7——e9.
<Τὴν δὲ αἰτίαν τῆϲ ἀρχῆϲ αὐτῶν θετέον τήνδε· πᾶν ζῷον ἑαυτοῦ πάντωϲ περὶ τὸ αἷμα καὶ τὰϲ φλέβαϲ θερμότητα ἔχει, οἷον ἐν ἑαυτῷ πηγήν τινα ἐνοῦϲαν πυρόϲ· ὃ δὴ καὶ προϲεικάζομεν τῷ τοῦ κύρτου πλέγματι, κατὰ μέϲον διατεταμένον ἐκ πυρὸϲ πεπλέχθαι πᾶν, τὰ δ' ἄλλα ὅϲα ἔξωθεν, ἀέροϲ.
τὸ θερμὸν δὴ κατὰ φύϲιν εἰϲ τὴν αὑτοῦ χώραν ἔξω πρὸϲ τὸ ϲυγγενὲϲ ὁμολογητέον ἰέναι· δυοῖν δὲ ταῖν διεξόδοιν οὔϲαιν, τῆϲ μὲν κατὰ τὸ ϲῶμα ἔξω, τῆϲ δ' αὖ κατὰ 〈τὸ〉 ϲτόμα καὶ τὰϲ ῥῖναϲ, ὅταν μὲν ἐπὶ θάτερα ὁρμήϲῃ, θάτερα περιωθεῖ, τὸ δὲ περιωϲθὲν εἰϲ τὸ πῦρ ἐμπῖπτον θερμαίνεται, τὸ δὲ ἐξιὸν ψύχεται.
μεταβαλλούϲηϲ δὲ τῆϲ θερμότητοϲ καὶ τῶν κατὰ τὴν ἑτέραν ἔξοδον θερμοτέρων γινομένων πάλιν ἐκείνῃ ῥέπον αὖ τὸ θερμότερον μᾶλλον, πρὸϲ τὴν ἑαυτοῦ φύϲιν φερόμενον, περιωθεῖ τὸ κατὰ θάτερα· τὸ δὲ ταὐτὰ 〈πάϲχον καὶ ταὐτὰ〉 ἀνταποδιδὸν ἀεί, κύκλον οὕτωϲ ϲαλευόμενον ἔνθα καὶ ἔνθα ἀπειργαϲμένον ὑπ' ἀμφοτέρων τὴν ἀναπνοὴν καὶ ἐκπνοὴν γίγνεϲθαι παρέχεται.
>  Ϲαφῶϲ ἐδήλωϲε νῦν τὴν ἐν τῷ βάθει χώραν, ἐν ᾗ φηϲιν εἶναι τὸν οἷον κύρτον, ἣν ὠνόμαϲε <πηγήν τινα πυρόϲ>.
ταύτην οὖν τὴν θερμαϲίαν ἀναθεῖν βούλεται <πρὸϲ τὸ ξυγγενέϲ>.
ἐὰν μὲν οὖν φθάϲῃ κατὰ τὴν διὰ τοῦ ϲτόματοϲ ἔξοδον ἡ ὁρμὴ τῆϲ 〈κατὰ τὰϲ〉 <φλέβαϲ θερμότητοϲ> ἐμπίπτειν ταῖϲ ἐντὸϲ ἀεροειδέϲι κοιλότηϲιν, ἅμα μὲν τέμνειν τε καὶ καταθραύειν τὰ κατ' αὐτάϲ, ἅμα δὲ καὶ ϲυνεπιϲπᾶϲθαι τὸν ἔξωθεν ἀέρα, καὶ οὕτωϲ ϲυμβαίνειν <τὸ> μὲν <περιωϲθὲν εἰϲ τὸ> θερμὸν ἐμπῖπτον, ὃ δὴ <πῦρ> ὠνόμαϲε, θερμαίνεϲθαι, <τὸ> δ' <ἐξιὸν> ψύχεϲθαι, ἕπεϲθαι δὲ πάλιν [ἐν] τῷδε τὸ μὲν θερμανθὲν ἀναθεῖν <πρὸϲ τὸ ϲυγγενὲϲ> διὰ τῆϲ ἐκτὸϲ ἐπιφανείαϲ, ἀκολουθεῖν δὲ αὐτῷ τὸν κατὰ τὰϲ ἔνδον κοιλότηταϲ ἀέρα, τούτῳ δὲ πάλιν ἕπεϲθαι τὸν ἄχρι τοῦ ϲτόματοϲ, ᾧ τὸν ἐκτὸϲ ἀκολουθεῖν περιωθούμενον ὑπὸ τοῦ ἐξιόντοϲ διὰ τὸ κενὴν χώραν μηδεμίαν εἶναι τὴν ὑποδεξομένην τὸ φερόμενον ἐκ τοῦ ϲώματοϲ ἔξω, καὶ κατὰ τοῦτο πάλιν ὠθούμενον τὸν πληϲίον ἀέρα καὶ αὐτὸν αὖθιϲ ὠθεῖν τὸν ϲυνεχῆ, κἀκεῖνον ὁμοίωϲ τὸν μεθ' ἑαυτόν, ἄχριϲ ἂν ἐν τῇ περιώϲει ταύτῃ πάλιν εἰϲ τὸ κενούμενον τοῦ ϲώματοϲ ὁ ἀναπληρώϲων ἀὴρ αὐτὸ παραγένηται.
γίνεται τοίνυν ἡ τοιαύτη κίνηϲιϲ οὐκ ἀκριβὴϲ κύκλοϲ ἐπὶ τὰ αὐτὰ διὰ παντὸϲ περιφερόμενοϲ, ἀλλ', ὡϲ αὐτὸϲ εἶπεν, <ἔνθα καὶ ἔνθα>, καὶ κατὰ τοῦτο διήνεγκεν ἡ τοῦ Πλάτωνοϲ δόξα τῆϲ 〈Ἑϲτιαίου τοῦ〉 ἐξ Ἀκαδημίαϲ, οὐχ ὡϲ Ἐραϲίϲτρατοϲ ἔγραψεν· ἐκείνη μὲν γὰρ κατὰ κύκλον ἀκριβῆ διὰ παντὸϲ περιφέρεϲθαι τὸν ἀέρα ἐπὶ τὰ αὐτὰ καὶ ὡϲαύτωϲ βούλεται, αὕτη δὲ οὐ κατὰ κύκλον ἀεὶ τὸν αὐτόν, ἀλλ', ὡϲ ἄν τιϲ εἴποι, κατὰ δύο ἡμικύκλια ἐναντίωϲ ἀλλήλοιϲ κινούμενα.
79e10——80c8.
<Καὶ δὴ καὶ τὰ τῶν περὶ τὰϲ ἰατρικὰϲ ϲικύαϲ παθημάτων αἴτια καὶ τὰ τῆϲ καταπόϲεωϲ τά τε τῶν ῥιπτουμένων, ὅϲα ἀφεθέντα μετέωρα καὶ ὅϲα ἐπὶ γῆϲ φέρεται, ταύτῃ διωκτέον, καὶ ὅϲοι φθόγγοι ταχεῖϲ τε καὶ βραδεῖϲ ὀξεῖϲ τε καὶ βαρεῖϲ φαίνονται, τοτὲ μὲν ἀνάρμοϲτοι φερόμενοι δι' ἀνομοιότητα τῆϲ ἐν ἡμῖν ὑπ' αὐτῶν κινήϲεωϲ, τοτὲ δὲ ξύμφωνοι δι' ὁμοιότητα.
τὰϲ γὰρ τῶν προτέρων καὶ θαττόνων οἱ βραδύτεροι κινήϲειϲ ἀποπαυομέναϲ ἤδη τε εἰϲ ὅμοιον ἐληλυθυίαϲ, αἷϲ ὕϲτερον αὐτοὶ προϲφερόμενοι κινοῦϲιν ἐκείναϲ, 〈κατα〉λαμβάνουϲιν, καταλαμβάνοντεϲ δὲ οὐκ ἄλλην ἐπεμβάλλοντεϲ ἀνετάραξαν κίνηϲιν, ἀλλ' ἀρχὴν βραδυτέραϲ φορᾶϲ κατὰ τὴν τῆϲ θάττονοϲ, ἀποληγούϲηϲ δέ, ὁμοιότητα προϲάψαντεϲ, μίαν ἐξ ὀξείαϲ καὶ βαρείαϲ ϲυνεκεράϲαντο πάθην· ὅθεν ἡδονὴν μὲν τοῖϲ ἄφροϲιν, εὐφροϲύνην δὲ τοῖϲ ἔμφροϲι διὰ τὴν τῆϲ θείαϲ ἁρμονίαϲ μίμηϲιν ἐν θνηταῖϲ γενομένην φοραῖϲ παρέϲχον.
καὶ δὴ καὶ τὰ τῶν ὑδάτων ῥεύματα πάντα, ἔτι δὲ τὰ τῶν κεραυνῶν πτώματα καὶ τὰ θαυμαζόμενα ἠλέκτρων περὶ τῆϲ ἕλξεωϲ καὶ τῶν Ἡρακλείων λίθων, πάντων τούτων ὁλκὴ μὲν οὐκ ἔϲτιν οὐδενί ποτε, τὸ δὲ κενὸν εἶναι μηδὲν περιωθεῖν τε αὑτὰ ταῦτα εἰϲ ἄλληλα τά τε διακρινόμενα καὶ ϲυγκρινόμενα πρὸϲ τὴν αὑτῶν διαμειβόμενα ἕδραν ἕκαϲτα [ἂν] ἰέναι πάντα, τούτοιϲ τοῖϲ παθήμαϲι πρὸϲ ἄλληλα ϲυμπλεχθεῖϲι τεθαυματουργημένα τῷ κατὰ τρόπον ζητοῦντι φανήϲεται.
>  Οὐκ οἶδα, τί δόξαν αὐτῷ τὴν τῆϲ περιώϲεωϲ δόξαν ἀντὶ τῆϲ ὁλκῆϲ εἵλετο κατὰ τοῦτο μόνον ϲχεδὸν ἀποϲτὰϲ Ἱπποκράτουϲ· ὅτι μὲν γὰρ τὸ τῆϲ ἀναπνοῆϲ, εἴτ' ἔργον εἴτε πάθοϲ χρὴ καλεῖν, οὐ γίνεται κατὰ περίωϲιν, Ἐραϲίϲτρατοϲ ἔδειξεν ἐλέγξαϲ 〈τὴν τοῦ〉 Ἑϲτιαίου δόξαν· ὅτι δὲ ἐπικαιροτάτη τῶν φυϲικῶν δυνάμεων ἡ ὁλκή, δέδεικται μέντοι καὶ διὰ τῆϲ τῶν φυϲικῶν δυνάμεων πραγματείαϲ εὐθέωϲ κατὰ 〈τὸ〉 πρῶτον ὑπόμνημα, φαίνεται δὲ ἐναργῶϲ καὶ πρὸ τῆϲ διὰ μακρῶν λόγων ἀποδείξεωϲ.
ἐὰν γάρ τιϲ 〈εἰϲ〉 ὕδωρ καθεὶϲ αὐλίϲκον ἤ τινα κάλαμον εὐθύτρητον ἐξέλκῃ τῷ ϲτόματι τὸν ἀέρα, ϲυνακολουθήϲει τὸ ὕδωρ οὐδεμιᾶϲ αἰτίαϲ ἑτέραϲ προηγουμένηϲ τῆϲ κατὰ τὴν ὁλκὴν ἐνεργείαϲ.
ἡμέτερον γοῦν ἐϲτιν, ὁπότε βουληθείημεν, περιθεῖϲι τὰ χείλη τῷ καλάμῳ τὸ περιεχόμενον ἐν αὐτῷ πρὸϲ ἡμᾶϲ αὐτοὺϲ ἕλκειν.
εἰ δὲ οὐκ ἔϲτι τοῦτο ἡμέτερον ἔργον, οὐκ ἀρχὴν τῆϲ κινήϲεωϲ ἐξ ἡμῶν ἕξει.
φαίνεται δὲ καὶ ἡ καρδία, κἂν ἐξαιρεθῇ τοῦ ζῴου, τὴν κίνηϲιν ἄχρι πολλοῦ διαφυλάττουϲα κατά τε τὴν διαϲτολὴν καὶ τὴν ϲυϲτολήν.
ὥϲπερ οὖν ἐν τῇ ϲυϲτολῇ τὸ περιεχόμενον ἐκθλίβει ϲαφῶϲ, οὕτωϲ ἐν τῇ διαϲτολῇ τῇ πρὸϲ τὸ κενούμενον ἀκολουθίᾳ τὸ ἀναπληρῶϲον τὸ κενούμενον αὑτῆϲ ἐπιϲπᾶται.
