
            {Εἰς Ἑρμῆν} 
   Ἑρμῆν ἀείδω Κυλλήνιον Ἀργειφόντην 
Κυλλήνης μεδέοντα καὶ Ἀρκαδίης πολυμήλου, 
ἄγγελον ἀθανάτων ἐριούνιον ὃν τέκε Μαῖα 
Ἄτλαντος θυγάτηρ Διὸς ἐν φιλότητι μιγεῖσα 
αἰδοίη· μακάρων δὲ θεῶν ἀλέεινεν ὅμιλον 
ἄντρῳ ναιετάουσα παλισκίῳ ἔνθα Κρονίων 
νύμφῃ ἐϋπλοκάμῳ μισγέσκετο νυκτὸς ἀμολγῷ, 
εὖτε κατὰ γλυκὺς ὕπνος ἔχοι λευκώλενον Ἥρην· 
λάνθανε δ' ἀθανάτους τε θεοὺς θνητούς τ' ἀνθρώπους. 
   Καὶ σὺ μὲν οὕτω χαῖρε Διὸς καὶ Μαιάδος υἱέ· 
σεῦ δ' ἐγὼ ἀρξάμενος μεταβήσομαι ἄλλον ἐς ὕμνον. 
χαῖρ' Ἑρμῆ χαριδῶτα διάκτορε, δῶτορ ἐάων.  