
      {ΠΕΡΙ ΑΡΕΤΗΣ ΚΑΙ ΚΑΚΙΑΣ} 
  Τὰ ἱμάτια δοκεῖ θερμαίνειν τὸν ἄνθρωπον, 
οὐκ αὐτὰ δήπου θερμαίνοντα καὶ προσβάλλοντα τὴν 
θερμότητα (καθ' ἑαυτὸ γὰρ ἕκαστον αὐτῶν ψυχρόν 
ἐστιν, ᾗ καὶ πολλάκις καυματιζόμενοι καὶ πυρέτ-
τοντες ἐξ ἑτέρων ἕτερα μεταλαμβάνουσιν), ἀλλ' ἣν 
ὁ ἄνθρωπος ἀναδίδωσιν ἐξ ἑαυτοῦ θερμότητα, ταύ-
την ἡ ἐσθὴς τῷ σώματι προσπεσοῦσα συνέχει καὶ 
περιστέλλει, καὶ καθειργνυμένην εἰς τὸ σῶμα οὐκ 
ἐᾷ πάλιν σκεδάννυσθαι. ταὐτὸ δὴ τοῦτο τοῖς 
πράγμασιν ὑπάρχον ἐξαπατᾷ τοὺς πολλούς, ὡς, 
ἂν οἰκίας μεγάλας περιβάλωνται καὶ πλῆθος 
ἀνδραπόδων καὶ χρημάτων συναγάγωσιν, ἡδέως 
βιωσομένους. τὸ δ' ἡδέως ζῆν καὶ ἱλαρῶς οὐκ 
ἔξωθέν ἐστιν, ἀλλὰ τοὐναντίον ὁ ἄνθρωπος τοῖς 
περὶ αὑτὸν πράγμασιν ἡδονὴν καὶ χάριν ὥσπερ ἐκ 
πηγῆς τοῦ ἤθους προστίθησιν. 
  αἰθομένου δὲ πυρὸς γεραρώτερος οἶκος ἰδέσθαι, 
καὶ πλοῦτος ἡδίων καὶ δόξα λαμπροτέρα καὶ 
δύναμις, ἂν τὸ ἀπὸ τῆς ψυχῆς ἔχῃ γῆθος· ὅπου 
καὶ πενίαν καὶ φυγὴν καὶ γῆρας ἐλαφρῶς καὶ 
προσηνῶς πρὸς εὐκολίαν καὶ πραότητα τρόπου 
φέρουσιν.  
  Ὡς γὰρ ἀρώματα τρίβωνας εὐώδεις καὶ 
ῥάκια ποιεῖ, τοῦ δ' Ἀγχίσου τὸ σῶμα ἰχῶρα 
πονηρὸν ἐξεδίδου 
 
    νώτου καταστάζοντα βύσσινον φάρος, 
 
οὕτω μετ' ἀρετῆς καὶ δίαιτα πᾶσα καὶ βίος ἄλυ-
πός ἐστι καὶ ἐπιτερπής, ἡ δὲ κακία καὶ τὰ λαμπρὰ 
φαινόμενα καὶ πολυτελῆ καὶ σεμνὰ μιγνυμένη 
λυπηρὰ καὶ ναυτιώδη καὶ δυσπρόσδεκτα παρέχει 
τοῖς κεκτημένοις. 
 
    οὗτος μακάριος ἐν ἀγορᾷ νομίζεται· 
    ἐπὰν δ' ἀνοίξῃ τὰς θύρας, τρισάθλιος, 
    γυνὴ κρατεῖ πάντων, ἐπιτάττει, μάχετ' ἀεί· 
 
καίτοι γυναικὸς οὐ χαλεπῶς ἄν τις ἀπαλλαγείη 
πονηρᾶς ἀνὴρ ὤν, μὴ ἀνδράποδον· πρὸς δὲ τὴν 
ἑαυτοῦ κακίαν οὐκ ἔστι γραψάμενον ἀπόλειψιν ἤδη 
πραγμάτων ἀφεῖσθαι καὶ ἀναπαύεσθαι γενόμενον 
καθ' αὑτόν, ἀλλ' ἀεὶ συνοικοῦσα τοῖς σπλάγχνοις 
καὶ προσπεφυκυῖα νύκτωρ καὶ μεθ' ἡμέραν 
 
    εὕει ἄτερ δαλοῖο καὶ ὠμῷ γήραϊ δῶκεν, 
 
βαρεῖα συνέκδημος οὖσα δι' ἀλαζονείαν καὶ πολυτε-
λὴς σύνδειπνος ὑπὸ λιχνείας καὶ σύγκοιτος ὀδυ-
νηρά, φροντίσι καὶ μερίμναις καὶ ζηλοτυπίαις 
ἐκκόπτουσα τὸν ὕπνον καὶ διαφθείρουσα. καὶ γὰρ 
ὃ καθεύδουσι τοῦ σώματος ὕπνος ἐστὶ καὶ ἀνά-
παυσις, τῆς δὲ ψυχῆς πτοῖαι καὶ ὄνειροι καὶ 
ταραχαὶ διὰ δεισιδαιμονίαν.  
      ὅταν δὲ νυστάζοντά μ' ἡ λύπη λάβῃ, 
      ἀπόλλυμ' ὑπὸ τῶν ἐνυπνίων 
 
φησί τις· οὕτω δὲ καὶ φθόνος καὶ φόβος καὶ 
θυμὸς καὶ ἀκολασία διατίθησι. μεθ' ἡμέραν μὲν 
γὰρ ἔξω βλέπουσα καὶ συσχηματιζομένη πρὸς 
ἑτέρους ἡ κακία δυσωπεῖται καὶ παρακαλύπτει τὰ 
πάθη, καὶ οὐ παντάπασι ταῖς ὁρμαῖς ἐκδίδωσιν 
ἑαυτὴν ἀλλ' ἀντιτείνει καὶ μάχεται πολλάκις· ἐν 
δὲ τοῖς ὕπνοις ἀποφυγοῦσα δόξας καὶ νόμους καὶ 
πορρωτάτω γενομένη τοῦ δεδιέναι τε καὶ αἰδεῖ-
σθαι, πᾶσαν ἐπιθυμίαν κινεῖ καὶ ἐπανεγείρει τὸ 
κακόηθες καὶ ἀκόλαστον. ”μητρί τε γὰρ ἐπι-
χειρεῖ μίγνυσθαι,“ ὥς φησιν ὁ Πλάτων, καὶ 
βρώσεις ἀθέσμους προσφέρεται καὶ πράξεως οὐδε-
μιᾶς ἀπέχεται, ἀπολαύουσα τοῦ παρανομεῖν ὡς 
ἀνυστόν ἐστιν εἰδώλοις καὶ φάσμασιν εἰς οὐδεμίαν 
ἡδονὴν οὐδὲ τελείωσιν τοῦ ἐπιθυμοῦντος τελευτῶ-
σιν, ἀλλὰ κινεῖν μόνον καὶ διαγριαίνειν τὰ πάθη 
καὶ τὰ νοσήματα δυναμένοις. 
  Ποῦ τοίνυν τὸ ἡδὺ τῆς κακίας ἐστίν, εἰ μηδα-
μοῦ τὸ ἀμέριμνον καὶ τὸ ἄλυπον μηδ' αὐτάρκεια 
μηδ' ἀταραξία μηδ' ἡσυχία; ταῖς μὲν γὰρ τῆς 
σαρκὸς ἡδοναῖς ἡ τοῦ σώματος εὐκρασία καὶ 
ὑγίεια χώραν καὶ γένεσιν δίδωσι· τῇ δὲ ψυχῇ οὐκ 
ἔστιν ἐγγενέσθαι γῆθος οὐδὲ χαρὰν βέβαιον, ἂν μὴ 
τὸ εὔθυμον καὶ ἄφοβον καὶ θαρραλέον ὥσπερ 
ἕδραν ἢ γαλήνην ἄκλυστον ὑποβάληται, ἀλλὰ κἂν 
ὑπομειδιάσῃ τις ἐλπὶς ἢ τέρψις, αὕτη ταχὺ φρον- 
τίδος ἐκραγείσης ὥσπερ ἐν εὐδίᾳ σπιλάδος συν-
εχύθη καὶ συνεταράχθη. 
  Ἅθροιζε χρυσίον, σύναγε ἀργύριον, οἰκο-
δόμει περιπάτους, ἔμπλησον ἀνδραπόδων τὴν οἰκίαν 
καὶ χρεωστῶν τὴν πόλιν· ἂν μὴ τὰ πάθη τῆς 
ψυχῆς καταστορέσῃς καὶ τὴν ἀπληστίαν παύσῃς 
καὶ φόβων καὶ φροντίδων ἀπαλλάξῃς σαυτόν, 
οἶνον διηθεῖς πυρέττοντι καὶ χολικῷ μέλι προσ-
φέρεις καὶ σιτία καὶ ὄψα κοιλιακοῖς ἑτοιμάζεις 
καὶ δυσεντερικοῖς, μὴ στέγουσι μηδὲ ῥωννυμένοις 
ἀλλὰ προσδιαφθειρομένοις ὑπ' αὐτῶν. οὐχ ὁρᾷς 
τοὺς νοσοῦντας ὅτι τῶν βρωμάτων τὰ καθαριώτατα 
καὶ πολυτελέστατα δυσχεραίνουσι καὶ διαπτύουσι 
καὶ παραιτοῦνται προσφερόντων καὶ βιαζομένων, 
εἶτα, τῆς κράσεως μεταβαλούσης καὶ πνεύματος 
χρηστοῦ καὶ γλυκέος αἵματος ἐγγενομένου καὶ 
θερμότητος οἰκείας, ἀναστάντες ἄρτον λιτὸν ἐπὶ 
τυρῷ καὶ καρδάμῳ χαίρουσι καὶ ἀσμενίζουσιν 
ἐσθίοντες; τοιαύτην ὁ λόγος ἐμποιεῖ τῇ ψυχῇ 
διάθεσιν. αὐτάρκης ἔσῃ, ἂν μάθῃς τί τὸ καλὸν 
κἀγαθόν ἐστι· τρυφήσεις ἐν πενίᾳ καὶ βασιλεύσεις 
καὶ τὸν ἀπράγμονα βίον καὶ ἰδιώτην οὐδὲν ἧττον 
ἀγαπήσεις ἢ τὸν ἐπὶ στρατηγίαις καὶ ἡγεμονίαις· 
οὐ βιώσῃ φιλοσοφήσας ἀηδῶς, ἀλλὰ πανταχοῦ 
ζῆν ἡδέως μαθήσῃ καὶ ἀπὸ πάντων· εὐφρανεῖ σε 
πλοῦτος πολλοὺς εὐεργετοῦντα καὶ πενία πολλὰ 
μὴ μεριμνῶντα καὶ δόξα τιμώμενον καὶ ἀδοξία μὴ 
φθονούμενον.  