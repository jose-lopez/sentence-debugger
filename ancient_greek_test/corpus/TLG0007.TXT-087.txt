
        {ΠΕΡΙ ΤΗΣ ΑΛΕΞΑΝΔΡΟΥ 
            ΤΥΧΗΣ Η ΑΡΕΤΗΣ} 
                      {ΛΟΓΟΣ Αʹ} 
  Οὗτος ὁ τῆς Τύχης λόγος ἐστίν, ἴδιον καὶ μόνης 
αὑτῆς ἔργον ἀποφαινομένης Ἀλέξανδρον. δεῖ δ' ἀντει-
πεῖν ὑπὲρ φιλοσοφίας, μᾶλλον δ' ὑπὲρ Ἀλεξάνδρου  
δυσχεραίνοντος καὶ ἀγανακτοῦντος, εἰ προῖκα δόξει καὶ 
παρὰ τῆς Τύχης λαβεῖν τὴν ἡγεμονίαν, ἣν ὤνιον αἵματος 
πολλοῦ καὶ τραυμάτων ἐπαλλήλων κτώμενος (Hom. Ι 325) 
 
              ’πολλὰς μὲν ἀύπνους νύκτας ἴαυεν, 
    ἤματα δ' αἱματόεντα διέπρησσεν πολεμίζων‘ 
 
πρὸς ἀμάχους δυνάμεις καὶ ἄπειρα φῦλα καὶ ποταμοὺς 
ἀπεράτους καὶ πέτρας ἀτοξεύτους, εὐβουλίᾳ καὶ ἀνδρείᾳ 
καὶ καρτερίᾳ καὶ σωφροσύνῃ παραπεμπόμενος. 
  Οἶμαι δ' ἂν αὐτὸν εἰπεῖν πρὸς τὴν Τύχην τοῖς 
κατορθώμασιν αὑτὴν ἐπιγράφουσαν ’μή μου διάβαλλε 
τὴν ἀρετὴν μηδ' ἀφαιροῦ περισπῶσα τὴν δόξαν. Δαρεῖος 
ἦν σὸν ἔργον, ὃν ἐκ δούλου καὶ ἀστάνδου βασιλέως 
κύριον Περσῶν ἐποίησας· καὶ Σαρδανάπαλος, ᾧ τὸ διά-
δημα τῆς βασιλείας πορφύραν ξαίνοντι περιέθηκας. 
ἐγὼ δ' εἰς Σοῦσα νικῶν δι' Ἀρβήλων ἀναβέβηκα, καὶ 
Κιλικία μοι πλατεῖαν ἀνέῳξεν Αἴγυπτον, Κιλικίαν δὲ 
Γράνικος, ὃν Μιθριδάτῃ καὶ Σπιθριδάτῃ νεκροῖς ἐπιβὰς 
διεπέρασα. κόσμει σεαυτὴν καὶ σεμνύνου βασιλεῦσιν 
ἀτρώτοις καὶ ἀναιμάκτοις· ἐκεῖνοι γὰρ εὐτυχεῖς ἦσαν, 
Ὦχοι καὶ Ἀρτοξέρξαι, οὓς εὐθὺς ἐκ γενετῆς τῷ Κύρου 
θρόνῳ ἐνίδρυσας. τοὐμὸν δὲ σῶμα πολλὰ σύμβολα φέρει 
Τύχης ἀνταγωνιζομένης οὐ συμμαχούσης. πρῶτον ἐν  
Ἰλλυριοῖς λίθῳ τὴν κεφαλὴν ὑπέρῳ δὲ τὸν τράχηλον 
ἠλοήθην· ἔπειτα περὶ Γράνικον τὴν κεφαλὴν βαρβαρικῇ 
μαχαίρᾳ διεκόπην, ἐν δ' Ἰσσῷ ξίφει τὸν μηρόν· πρὸς 
δὲ Γάζῃ τὸ μὲν σφυρὸν ἐτοξεύθην, τὸν δ' ὦμον ἐμπεσὼν 
βῶλος ἐξ ἕδρας περιεδίνησε· πρὸς δὲ Μαρακανδάνοις 
τοξεύμασι τὸ τῆς κνήμης ὀστέον διεσχίσθην· τὰ λοιπὰ 
δ' Ἰνδῶν πληγαὶ καὶ βίαι **** θυμῶν· ἐν Ἀσπασίοις 
ἐτοξεύθην τὸν ὦμον, ἐν δὲ Γανδρίδαις τὸ σκέλος· ἐν 
Μαλλοῖς βέλει μὲν ἀπὸ τόξου τὸ στέρνον ἐνερεισθέντι 
καὶ καταδύσαντι τὸν σίδηρον, ὑπέρου δὲ πληγῇ παρὰ τὸν 
τράχηλον, ὅτε προστεθεῖσαι τοῖς τείχεσιν αἱ κλίμακες 
ἐκλάσθησαν, ἐμὲ δ' ἡ Τύχη μόνον συνεῖρξεν οὐδὲ λαμπροῖς 
ἀνταγωνισταῖς, ἀλλὰ βαρβάροις ἀσήμοις χαριζομένη 
τηλικοῦτον ἔργον· εἰ δὲ μὴ Πτολεμαῖος ὑπερέσχε τὴν 
πέλτην, Λιμναῖος δὲ πρὸ ἐμοῦ τοῖς μυρίοις ἀπαντήσας  
βέλεσιν ἔπεσεν, ἤρειψαν δὲ θυμῷ καὶ βίᾳ Μακεδόνες 
τὸ τεῖχος, ἔδει τάφον Ἀλεξάνδρου τὴν βάρβαρον ἐκείνην 
καὶ ἀνώνυμον κώμην γενέσθαι.‘ 
  Καὶ μὴν τὰ μὲν αὐτῆς τῆς στρατείας χειμῶνες, 
αὐχμοί, βάθη ποταμῶν, ἄορνα ὕψη, θηρίων ὑπερφυεῖς 
ὄψεις, ἄγριοι δίαιται, μεταβολαὶ δυναστῶν, παλιμπρο-
δοσίαι· τὰ δὲ πρὸ τῆς στρατείας, ἐπεὶ τοῖς Φιλιππικοῖς 
πολέμοις ἐπέσπαιρεν ἡ Ἑλλάς, ἀπεσείοντο δ' αἱ Θῆβαι 
τῶν ὅπλων τὴν Χαιρωνικὴν κόνιν ἐκ τοῦ πτώματος ἀν-
ιστάμεναι, καὶ συνῆπτον αἱ Ἀθῆναι τὰς χεῖρας ὀρέγουσαι, 
πᾶσα δ' ὕπουλος 〈ἦν〉 ἡ Μακεδονία πρὸς Ἀμύνταν 
ἀποβλέπουσα καὶ τοὺς Ἀερόπου παῖδας, ἀνερρήγνυντο 
δ' Ἰλλυριοί, καὶ τὰ Σκυθῶν ἐπῃωρεῖτο τοῖς προσοίκοις 
νεωτερίζουσι, τὸ δὲ Περσικὸν χρυσίον διὰ τῶν ἑκασταχοῦ 
δημαγωγῶν ῥέον ἐκίνει τὴν Πελοπόννησον, κενοὶ δ' οἱ 
Φιλίππου θησαυροὶ χρημάτων, καὶ προσῆν ἔτι δάνειον, 
ὡς Ὀνησίκριτος ἱστορεῖ, διακοσίων ταλάντων. ἐν τοσαύτῃ 
πενίᾳ καὶ πράγμασι ταραχὰς ἔχουσι μειράκιον ἄρτι τὴν 
παιδικὴν παραλλάττον ἡλικίαν ἐθάρρησεν ἐλπίσαι Βαβυ-
λῶνα καὶ Σοῦσα, μᾶλλον δὲ τὴν πάντων ἀνθρώπων 
ἀρχὴν εἰς νοῦν ἐμβαλέσθαι, τοῖς τρισμυρίοις, οἶμαι, 
πεζοῖς καὶ τετρακισχιλίοις ἱππεῦσι πιστεύσας· τοσοῦτοι 
γὰρ ἦσαν, ὡς Ἀριστόβουλός φησιν (fr. 1c)· ὡς δὲ  
Πτολεμαῖος (fr. 4) ὁ βασιλεύς, τρισμύριοι πεζοὶ πεντα-
κισχίλιοι δ' ἱππεῖς· ὡς δ' Ἀναξιμένης (fr. 15), τετρακισ-
μύριοι πεζοὶ καὶ τρισχίλιοι, πεντακισχίλιοι δὲ καὶ πεντα-
κόσιοι ἱππεῖς. τὸ δὲ λαμπρὸν αὐτῷ καὶ μέγα παρα-
σκευασθὲν ὑπὸ τῆς Τύχης ἐφόδιον ἑβδομήκοντα τάλαντ' 
ἦν, ὥς φησιν Ἀριστόβουλος· ὡς δὲ Δοῦρις (FHGr II 
472), τριάκοντα μόνον ἡμερῶν ἐπισιτισμός. 
  Ἄβουλος οὖν καὶ προπετὴς Ἀλέξανδρος ἐξ εὐτελῶν 
οὕτως ἐπὶ τηλικαύτην δύναμιν ὁρμώμενος; οὐ μὲν οὖν. 
τίς γὰρ ἀπὸ μειζόνων ἢ καλλιόνων ἀφορμῶν ἀνήγετο 
μεγαλοψυχίας, συνέσεως, σωφροσύνης, ἀνδραγαθίας, αἷς 
αὐτὸν ἐφωδίαζε φιλοσοφία πρὸς τὴν στρατείαν; καὶ 
πλείονας παρ' Ἀριστοτέλους τοῦ καθηγητοῦ ἢ παρὰ 
Φιλίππου τοῦ πατρὸς ἀφορμὰς ἔχων διέβαινεν ἐπὶ 
Πέρσας. ἀλλὰ τοῖς μὲν γράφουσιν, ὡς Ἀλέξανδρος ἔφη 
ποτὲ τὴν Ἰλιάδα καὶ τὴν Ὀδύσσειαν ἀκολουθεῖν αὐτῷ 
τῆς στρατείας ἐφόδιον, πιστεύομεν, Ὅμηρον σεμνύνοντες· 
ἂν δέ τις φῇ τὴν Ἰλιάδα καὶ τὴν Ὀδύσσειαν παραμύθια 
πόνου καὶ διατριβὴν ἕπεσθαι σχολῆς γλυκείας, | ἐφόδιον 
δ' ἀληθῶς γεγονέναι τὸν ἐκ φιλοσοφίας λόγον καὶ τοὺς 
περὶ ἀφοβίας καὶ ἀνδρείας ἔτι δὲ σωφροσύνης καὶ μεγαλο-
ψυχίας ὑπομνηματισμούς, καταφρονοῦμεν· ὅτι δηλαδὴ 
περὶ συλλογισμῶν οὐδὲν οὐδὲ περὶ ἀξιωμάτων ἔγραψεν, 
οὐδ' ἐν Λυκείῳ περίπατον συνέσχεν οὐδ' ἐν Ἀκαδημείᾳ  
θέσεις εἶπεν· τούτοις γὰρ ὁρίζουσι φιλοσοφίαν οἱ 
λόγον αὐτὴν οὐκ ἔργον νομίζοντες. καίτοι γ' οὐδὲ Πυθα-
γόρας ἔγραψεν οὐδὲν οὐδὲ Σωκράτης οὐδ' Ἀρκεσίλαος 
οὐδὲ Καρνεάδης, οἱ δοκιμώτατοι τῶν φιλοσόφων· καὶ 
οὐκ ἠσχολοῦντο περὶ πολέμους ἐκεῖνοι τηλικούτους, οὐδὲ 
βασιλεῖς βαρβάρους ἡμεροῦντες οὐδὲ πόλεις Ἑλληνίδας 
ἐγκτίζοντες ἀγρίοις ἔθνεσιν οὐδ' ἄθεσμα καὶ ἀνήκοα 
φῦλα νόμους διδάσκοντες καὶ εἰρήνην 〈τὴν γῆν〉 ἐπῄεσαν, 
ἀλλὰ καὶ σχολάζοντες τὸ γράφειν παρίεσαν τοῖς σοφισταῖς. 
πόθεν οὖν ἐπιστεύθησαν ἐκεῖνοι φιλοσοφεῖν; ἀφ' ὧν 
εἶπον ἢ ἀφ' ὧν ἐβίωσαν ἢ ἀφ' ὧν ἐδίδαξαν. ἀπὸ τούτων 
κρινέσθω καὶ Ἀλέξανδρος· ὀφθήσεται γὰρ οἷς εἶπεν οἷς 
ἔπραξεν οἷς ἐπαίδευσε φιλόσοφος. 
  Καὶ πρῶτον τὸ παραδοξότατον, εἰ βούλει, σκόπει, 
τοὺς Ἀλεξάνδρου μαθητὰς τοῖς Πλάτωνος, τοῖς Σωκρά-
τους ἀντιπαραβάλλων. εὐφυεῖς οὗτοι καὶ ὁμογλώσσους 
ἐπαίδευον, εἰ μηδὲν ἄλλο, φωνῆς Ἑλληνίδος συνιέντας· 
καὶ πολλοὺς οὐκ ἔπεισαν, ἀλλὰ Κριτίαι καὶ Ἀλκιβιάδαι 
καὶ Κλειτοφῶντες, ὥσπερ χαλινὸν τὸν λόγον ἐκπτύσαντες, 
ἄλλῃ πη παρετράπησαν. τὴν δ' Ἀλεξάνδρου παιδείαν ἂν 
ἐπιβλέπῃς, Ὑρκανοὺς γαμεῖν ἐπαίδευσε καὶ γεωργεῖν ἐδί-
δαξεν Ἀραχωσίους, καὶ Σογδιανοὺς ἔπεισε πατέρας τρέφειν 
καὶ μὴ φονεύειν, καὶ Πέρσας σέβεσθαι μητέρας ἀλλὰ 
μὴ γαμεῖν. ὢ θαυμαστῆς φιλοσοφίας, δι' ἣν Ἰνδοὶ 
θεοὺς Ἑλληνικοὺς προσκυνοῦσι, Σκύθαι θάπτουσι τοὺς 
ἀποθανόντας οὐ κατεσθίουσι. θαυμάζομεν τὴν Καρνεάδου  
δύναμιν, εἰ Κλειτόμαχον, Ἀσδρούβαν καλούμενον πρότερον 
καὶ Καρχηδόνιον τὸ γένος, ἑλληνίζειν ἐποίησε, θαυμά-
ζομεν τὴν διάθεσιν Ζήνωνος, εἰ Διογένη τὸν Βαβυλώνιον 
ἔπεισε φιλοσοφεῖν· ἀλλ' Ἀλεξάνδρου τὴν Ἀσίαν ἐξημε-
ροῦντος Ὅμηρος ἦν ἀνάγνωσμα, Περσῶν καὶ Σουσιανῶν 
καὶ Γεδρωσίων παῖδες τὰς Εὐριπίδου καὶ Σοφοκλέους 
τραγῳδίας ᾖδον. καὶ Σωκράτης μὲν ξένα παρεισάγων 
δαιμόνια δίκην τοῖς Ἀθήνησιν ὠφλίσκανε συκοφάνταις· 
διὰ δ' Ἀλέξανδρον τοὺς Ἑλλήνων θεοὺς Βάκτρα καὶ 
Καύκασος προσεκύνησε. Πλάτων μὲν γὰρ μίαν γράψας 
πολιτείαν οὐδένα πέπεικεν αὐτῇ χρῆσθαι διὰ τὸ αὐστη-
ρόν, Ἀλέξανδρος δ' ὑπὲρ ἑβδομήκοντα πόλεις βαρβάροις 
ἔθνεσιν ἐγκτίσας καὶ κατασπείρας τὴν Ἀσίαν Ἑλληνικοῖς 
† τέλεσι τῆς ἀνημέρου καὶ θηριώδους ἐκράτησε διαίτης. 
καὶ τοὺς μὲν Πλάτωνος ὀλίγοι νόμους ἀναγιγνώσκομεν, 
τοῖς δ' Ἀλεξάνδρου μυριάδες ἀνθρώπων ἐχρήσαντο καὶ 
χρῶνται, μακαριώτεροι τῶν διαφυγόντων Ἀλέξανδρον οἱ 
κρατηθέντες γενόμενοι· τοὺς μὲν γὰρ οὐδεὶς ἔπαυσεν 
ἀθλίως ζῶντας, τοὺς δ' ἠνάγκασεν εὐδαιμονεῖν ὁ νικήσας. 
ὥσθ' ὅπερ εἶπε Θεμιστοκλῆς, ὁπηνίκα φυγὼν ἔτυχε 
δωρεῶν μεγάλων παρὰ βασιλέως καὶ τρεῖς πόλεις ὑποφό-
ρους ἔλαβε, τὴν μὲν εἰς σῖτον τὴν δ' εἰς οἶνον τὴν δ' εἰς 
ὄψον, ’ὦ παῖδες, ἀπωλόμεθ' ἄν, εἰ μὴ ἀπωλόμεθα,‘ 
τοῦτο περὶ τῶν ἁλόντων ὑπ' Ἀλεξάνδρου δικαιότερόν 
ἐστιν εἰπεῖν· ’οὐκ ἂν ἡμερώθησαν, εἰ μὴ ἐκρατήθησαν.‘ 
οὐκ ἂν εἶχεν Ἀλεξάνδρειαν Αἴγυπτος οὐδὲ Μεσοποταμία 
Σελεύκειαν οὐδὲ Προφθασίαν Σογδιανὴ οὐδ' Ἰνδία  
Βουκεφαλίαν οὐδὲ πόλιν Ἑλλάδα Καύκασος παροι-
κοῦσαν, | αἷς ἐμπολισθείσαις ἐσβέσθη τὸ ἄγριον καὶ 
μετέβαλε τὸ χεῖρον ὑπὸ τοῦ κρείττονος ἐθιζόμενον. εἰ 
τοίνυν μέγιστον μὲν οἱ φιλόσοφοι φρονοῦσιν ἐπὶ τῷ τὰ 
σκληρὰ καὶ ἀπαίδευτα τῶν ἠθῶν ἐξημεροῦν καὶ μεθαρ-
μόζειν, μυρία δὲ φαίνεται γένη καὶ φύσεις θηριώδεις 
μεταβαλὼν Ἀλέξανδρος, εἰκότως ἂν φιλοσοφώτατος νομί-
ζοιτο. 
  Καὶ μὴν ἡ πολὺ θαυμαζομένη πολιτεία τοῦ τὴν 
Στωικῶν αἵρεσιν καταβαλομένου Ζήνωνος (fr. 262) εἰς 
ἓν τοῦτο συντείνει κεφάλαιον, ἵνα μὴ κατὰ πόλεις μηδὲ 
δήμους οἰκῶμεν ἰδίοις ἕκαστοι διωρισμένοι δικαίοις, ἀλλὰ 
πάντας ἀνθρώπους ἡγώμεθα δημότας καὶ πολίτας, εἷς 
δὲ βίος ᾖ καὶ κόσμος, ὥσπερ ἀγέλης συννόμου νόμῳ 
κοινῷ συντρεφομένης. τοῦτο Ζήνων μὲν ἔγραψεν ὥσπερ 
ὄναρ ἢ εἴδωλον εὐνομίας φιλοσόφου καὶ πολιτείας ἀνα-
τυπωσάμενος, Ἀλέξανδρος δὲ τῷ λόγῳ τὸ ἔργον παρέσχεν. 
οὐ γάρ, ὡς Ἀριστοτέλης (fr. 658) συνεβούλευεν αὐτῷ, 
τοῖς μὲν Ἕλλησιν ἡγεμονικῶς τοῖς δὲ βαρβάροις δεσποτι-
κῶς χρώμενος, καὶ τῶν μὲν ὡς φίλων καὶ οἰκείων ἐπι-
μελόμενος τοῖς δ' ὡς ζῴοις ἢ φυτοῖς προσφερόμενος,  
πολέμων πολλῶν 〈καὶ〉 φυγῶν ἐνέπλησε καὶ στάσεων 
ὑπούλων τὴν ἡγεμονίαν, ἀλλὰ κοινὸς ἥκειν θεόθεν ἁρμο-
στὴς καὶ διαλλακτὴς τῶν ὅλων νομίζων, οὓς τῷ λόγῳ μὴ 
συνῆγε τοῖς ὅπλοις βιαζόμενος 〈καὶ〉 εἰς ταὐτὸ συνενεγ-
κὼν τὰ πανταχόθεν, ὥσπερ ἐν κρατῆρι φιλοτησίῳ μίξας 
τοὺς βίους καὶ τὰ ἤθη καὶ τοὺς γάμους καὶ 〈τὰς〉 διαίτας, 
πατρίδα μὲν τὴν οἰκουμένην προσέταξεν ἡγεῖσθαι πάντας, 
ἀκρόπολιν δὲ καὶ φρουρὰν τὸ στρατόπεδον, συγγενεῖς δὲ 
τοὺς ἀγαθούς, ἀλλοφύλους δὲ τοὺς πονηρούς· τὸ δ' Ἑλλη-
νικὸν καὶ βαρβαρικὸν μὴ χλαμύδι μηδὲ πέλτῃ μηδ' 
ἀκινάκῃ μηδὲ κάνδυι διορίζειν, ἀλλὰ τὸ μὲν Ἑλληνικὸν 
ἀρετῇ τὸ δὲ βαρβαρικὸν κακίᾳ τεκμαίρεσθαι, κοινὰς δ' 
ἐσθῆτας ἡγεῖσθαι καὶ τραπέζας καὶ γάμους καὶ διαίτας, 
δι' αἵματος καὶ τέκνων ἀνακεραννυμένους. 
  Δημάρατος μὲν οὖν ὁ Κορίνθιος εἷς ὢν τῶν Φιλίππου 
ξένων καὶ φίλων, ὅτ' Ἀλέξανδρον εἶδεν ἐν Σούσοις, περι-
χαρὴς γενόμενος καὶ δακρύσας μεγάλης ἔφη χαρᾶς 
ἐστερῆσθαι τοὺς ἔμπροσθεν τεθνηκότας Ἕλληνας, ὅτι 
Ἀλέξανδρον οὐκ εἶδον ἐν τῷ Δαρείου θρόνῳ καθεζόμενον· 
ἐγὼ δ' οὐδὲ τούτου μὰ Δία τοῦ θεάματος ζηλῶ τοὺς 
ἰδόντας, ὃ καὶ τύχης ἦν καὶ κοινὸν ἑτέρων βασιλέων· ἀλλ' 
ἐκείνης ἡδέως ἄν μοι δοκῶ γενέσθαι τῆς καλῆς καὶ ἱερᾶς 
νυμφαγωγίας θεατής, ὅτε μιᾷ σκηνῇ χρυσωρόφῳ περι- 
λαβών, ἐφ' ἑστίας κοινῆς καὶ τραπέζης, ἑκατὸν Περσίδας 
νύμφας 〈καὶ〉 ἑκατὸν νυμφίους Μακεδόνας καὶ Ἕλληνας, 
αὐτὸς ἐστεφανωμένος πρῶτος ἀναμέλπων τὸν ὑμέναιον, 
ὥσπερ φιλοτήσιον ἐπᾴδων μέλος εἰς κοινωνίαν συνιοῦσι τοῖς 
μεγίστοις καὶ δυνατωτάτοις γένεσι, μιᾶς νυμφίος, πασῶν 
δὲ νυμφαγωγὸς ἅμα καὶ πατὴρ καὶ ἁρμοστὴς κατὰ ζυγὰ 
συνῆπτεν. ἡδέως γὰρ ἂν εἶπον ’ὦ βάρβαρε Ξέρξη καὶ 
ἀνόητε καὶ μάτην πολλὰ περὶ τὴν Ἑλλησποντίαν πονηθεὶς 
γέφυραν, οὕτως ἔμφρονες βασιλεῖς Ἀσίαν Εὐρώπῃ συν-
άπτουσιν, οὐ ξύλοις οὐδὲ σχεδίαις οὐδ' ἀψύχοις καὶ 
ἀσυμπαθέσι δεσμοῖς, ἀλλ' ἔρωτι νομίμῳ καὶ γάμοις 
σώφροσι καὶ κοινωνίαις παίδων τὰ γένη συνάπτοντες.‘ 
  Πρὸς τοῦτον ἀποβλέπων τὸν κόσμον Ἀλέξανδρος 
οὐ τὴν ἐσθῆτα προσήκατο τὴν Μηδικήν, ἀλλὰ τὴν 
Περσικὴν πολλῷ τῆς Μηδικῆς εὐτελεστέραν οὖσαν. τὰ 
γὰρ ἔξαλλα καὶ τραγικὰ τοῦ βαρβαρικοῦ κόσμου παραιτη-
σάμενος, | οἷον τιάραν καὶ κάνδυν καὶ ἀναξυρίδας, ἐκ τοῦ 
Περσικοῦ καὶ Μακεδονικοῦ τρόπου μεμιγμένην τινὰ 
στολὴν ἐφόρει, καθάπερ Ἐρατοσθένης ἱστόρηκεν, ὡς 
μὲν φιλόσοφος τοῖς ἀδιαφόροις χρώμενος, ὡς δ' ἡγεμὼν 
κοινὸς καὶ βασιλεὺς φιλάνθρωπος τῇ περὶ τὴν ἐσθῆτα 
τιμῇ τὴν τῶν κεκρατημένων ἀνακτώμενος εὔνοιαν, ἵνα 
βεβαίως παραμένωσιν ἀγαπῶντες ὡς ἄρχοντας Μακε-
δόνας, μὴ μισοῦντες ὡς πολεμίους. τοὐναντίον γὰρ ἦν 
ἀσόφου καὶ τετυφωμένης ψυχῆς τὴν μὲν αὐτόχρουν 
χλαμύδα θαυμάζειν τὸν δὲ παραπόρφυρον χιτῶνα δυσχε-
ραίνειν, ἢ πάλιν ἐκεῖνα μὲν ἀτιμάζειν τούτοις δ' ἐκπεπλῆ- 
χθαι, δίκην νηπίου παιδὸς φυλάττοντα τὴν περιβολήν, 
ἣν ἡ πάτριος αὐτῷ συνήθεια καθάπερ τίτθη περιέθηκε. 
ζῷα θηρεύοντες ἄνθρωποι δορὰς ἐλάφων περιτίθενται 
καὶ πτερωτοῖς ἀμπέχονται χιτωνίσκοις ἄγραις ἐπι-
χειροῦντες ὀρνίθων καὶ φυλάττονται ταύροις ὀφθῆναι 
φοινικίδας ἔχοντες, ἐλέφασι δὲ λευκοὺς χιτῶνας· ἐρεθί-
ζεται γὰρ ὑπὸ τῶν χρωμάτων τὰ ζῷα τούτων καὶ δια-
θηριοῦται. εἰ δὲ βασιλεὺς μέγας ἔθνη δυσκάθεκτα καὶ 
μαχόμενα καθάπερ ζῷα τιθασεύων καὶ μειλισσόμενος 
ἐσθῆσιν οἰκείαις καὶ συνήθεσιν ἐξεπράυνε διαίταις καὶ 
κατέστελλεν, οἰκειούμενος αὐτῶν τὸ δύσθυμον καὶ παρη-
γορῶν τὸ σκυθρωπόν, ἐγκαλοῦσιν, οὐχὶ θαυμάζουσι τὴν 
σοφίαν, ὅτι τῷ τυχόντι μετασχηματισμῷ τὴν Ἀσίαν 
ἐδημαγώγησε, τοῖς μὲν ὅπλοις τῶν σωμάτων ἐπικρατήσας, 
τῇ δ' ἐσθῆτι τὰς ψυχὰς προσαγαγόμενος; καίτοι γ' 
Ἀρίστιππον θαυμάζουσι τὸν Σωκρατικόν, ὅτι καὶ τρίβωνι 
λιτῷ καὶ Μιλησίᾳ χλανίδι χρώμενος δι' ἀμφοτέρων 
ἐτήρει τὸ εὔσχημον· Ἀλεξάνδρῳ δ' ἐγκαλοῦσιν, ὅτι τὴν 
πάτριον ἐσθῆτα κοσμῶν οὐδὲ τὴν δορίκτητον ὑπερεῖδε, 
μεγάλων πραγμάτων καταβαλλόμενος ἀρχάς. οὐ γὰρ λῃ-
στρικῶς τὴν Ἀσίαν καταδραμὼν οὐδ' ὥσπερ ἅρπαγμα καὶ 
λάφυρον εὐτυχίας ἀνελπίστου σπαράξαι καὶ ἀνασύρασθαι 
διανοηθείς, καθάπερ ὕστερον μὲν Ἀννίβας Ἰταλίαν, πρότε-
ρον δὲ Τρῆρες Ἰωνίαν καὶ Σκύθαι Μηδίαν ἐπῆλθον· ἀλλ' 
ἑνὸς ὑπήκοα λόγου τὰ ἐπὶ γῆς καὶ μιᾶς πολιτείας, ἕνα 
δῆμον ἀνθρώπους ἅπαντας ἀποφῆναι βουλόμενος, οὕτως 
ἑαυτὸν ἐσχημάτιζεν· εἰ δὲ μὴ ταχέως ὁ δεῦρο κατα- 
πέμψας τὴν Ἀλεξάνδρου ψυχὴν ἀνεκαλέσατο δαίμων, εἷς 
ἂν νόμος ἅπαντας ἀνθρώπους διῳκεῖτο καὶ πρὸς ἓν 
δίκαιον ὡς πρὸς κοινὸν ἐπέβλεπον φῶς. νῦν δὲ τῆς γῆς 
ἀνήλιον μέρος ἔμεινεν, ὅσον Ἀλέξανδρον οὐκ εἶδεν. 
  Οὐκοῦν πρώτη μὲν ἡ τῆς στρατείας ὑπόθεσις 
φιλόσοφον τὸν ἄνδρα συνίστησιν, οὐχ ἑαυτῷ τρυφὴν 
καὶ πολυτέλειαν ἀλλὰ πᾶσιν ἀνθρώποις ὁμόνοιαν καὶ 
εἰρήνην καὶ κοινωνίαν πρὸς ἀλλήλους παρασκευάσαι 
διανοηθέντα. δεύτερον δ' αὐτοῦ καὶ τὰς φωνὰς ἴδωμεν, 
ἐπεὶ καὶ τὰ τῶν ἄλλων ἤθη βασιλέων καὶ δυναστῶν μά-
λιστα ταῖς φωναῖς αἱ ψυχαὶ προβάλλουσιν. Ἀντίγονος ὁ 
γέρων, σοφιστοῦ τινος αὐτῷ σύγγραμμα προσδόντος περὶ 
δικαιοσύνης, ’ἀβέλτερος εἶ‘ εἶπεν ’ὃς ὁρῶν με τὰς ἀλλο-
τρίας πόλεις τύπτοντα λέγεις περὶ δικαιοσύνης.‘ Διονύσιος 
δ' ὁ τύραννος ἐκέλευε τοὺς μὲν παῖδας ἀστραγάλοις τοὺς 
δ' ἄνδρας ὅρκοις ἐξαπατᾶν. τοῖς δὲ Σαρδαναπάλου 
μνημείοις ἐπιγέγραπται (Anth. Pal. VII 325) 
 
        ’ταῦτ' ἔχω ὅσς' ἔφαγον καὶ ἐφύβρισα.‘ 
 
τίς οὐκ ἂν εἴποι τῶν ἀποφθεγμάτων τούτων τῷ μὲν 
ἐμφαίνεσθαι φιληδονίαν, τῷ δ' ἀθεότητα, τῷ δ' ἀδικίαν 
καὶ πλεονεξίαν; τῶν δ' Ἀλεξάνδρου φωνῶν ἂν ἀφέλῃς τὸ 
διάδημα καὶ τὸν Ἄμμωνα καὶ τὴν εὐγένειαν, | Σωκράτους 
ἢ Πλάτωνος ἢ Πυθαγόρου σοι φανοῦνται. μὴ γὰρ ἃς οἱ 
ποιηταὶ ταῖς εἰκόσιν αὐτοῦ καὶ τοῖς ἀνδριᾶσι μεγαληγο-
ρίας ἐπεχάραττον, οὐ τῆς μετριότητος ἀλλὰ τῆς δυνάμεως  
τῆς Ἀλεξάνδρου στοχαζόμενοι, σκοπῶμεν· (Anth. Pal. 
XVI 120 Preger Insc. gr. metr. 279) 
 
    ’αὐδασοῦντι δ' ἔοικεν ὁ χάλκεος εἰς Δία λεύσσων· 
    Γᾶν ὑπ' ἐμοὶ τίθεμαι· Ζεῦ, σὺ δ' Ὄλυμπον ἔχε.‘ 
 
καὶ ’Ἀλέξανδρος ἐγὼ Διὸς μὲν υἱός‘. ταῦτα μὲν οὖν. 
ὡς ἔφην, οἱ ποιηταὶ κολακεύοντες αὐτοῦ τὴν τύχην 
προσεῖπον· τῶν δ' ἀληθινῶν ἀποφθεγμάτων Ἀλεξάνδρου 
πρῶτον ἄν τις τὰ παιδικὰ διέλθοι. ποδωκέστατος γὰρ 
τῶν ἐφ' ἡλικίας νέων γενόμενος καὶ τῶν ἑταίρων αὐτὸν 
ἐπ' Ὀλύμπια παρορμώντων, ἠρώτησεν εἰ βασιλεῖς 
ἀγωνίζονται· τῶν δ' ’οὔ‘ φαμένων ἄδικον εἶπεν εἶναι τὴν 
ἅμιλλαν, ἐν ᾗ νικήσει μὲν ἰδιώτας νικηθήσεται δὲ βασι-
λεύς. τοῦ δὲ πατρὸς Φιλίππου λόγχῃ τὸν μηρὸν ἐν Τριβαλ-
λοῖς διαπαρέντος καὶ τὸν μὲν κίνδυνον διαφυγόντος 
ἀχθομένου δὲ τῇ χωλότητι, ’θάρρει πάτερ‘ ἔφη ’καὶ 
πρόιθι φαιδρῶς, ἵνα τῆς ἀρετῆς κατὰ βῆμα μνημονεύῃς.‘ 
ταῦτ' οὐκ ἔστι διανοίας φιλοσόφου καὶ διὰ τὸν ἐπὶ τοῖς 
καλοῖς ἐνθουσιασμὸν ἤδη τῶν τοῦ σώματος ἐλαττωμάτων 
κατεξανισταμένης; πῶς γὰρ αὐτὸν οἴει τοῖς ἰδίοις ἀγάλ-
λεσθαι τραύμασι, καθ' ἕκαστον μέρος ἔθνους μνημονεύ-
οντα καὶ νίκης καὶ πόλεων ἁλισκομένων καὶ βασιλέων 
παραδιδόντων, οὐκ ἐγκαλυπτόμενον οὐδὲ κατακρύπτοντα 
τὰς οὐλάς, ἀλλ' ὥσπερ εἰκόνας ἐγκεχαραγμένας ἀρετῆς 
καὶ ἀνδραγαθίας περιφέροντα; 
  Καὶ μὴν εἴ ποτε γένοιτο τῶν Ὁμήρου σύγκρισις 
ἐπῶν ἐν ταῖς διατριβαῖς ἢ παρὰ τὰ συμπόσια, ἄλλον  
ἄλλου στίχον προκρίνοντος, αὐτὸς ὡς διαφέροντα πάντων 
ἐνέκρινε τοῦτον (Γ 179), 
 
’ἀμφότερον βασιλεύς τ' ἀγαθὸς κρατερός τ' αἰχμητής·‘ 
 
ὃν ἄλλος ἔπαινον τῷ χρόνῳ προέλαβε, τοῦτον αὑτῷ 
νόμον κεῖσθαι λογιζόμενος, ὥστ' εἰπεῖν Ὅμηρον ὅτι 
τῷ αὐτῷ μέτρῳ τὴν μὲν Ἀγαμέμνονος ἀνδραγαθίαν 
κεκόσμηκε, τὴν δ' Ἀλεξάνδρου μεμάντευται. διαβὰς 
τοίνυν τὸν Ἑλλήσποντον ἐθεᾶτο τὴν Τροίαν ἀνατυπού-
μενος τὰς ἡρωικὰς πράξεις· καί τινος αὐτῷ τῶν ἐγχωρίων 
ὑποσχομένου τὴν Πάριδος λύραν εἰ βούλοιτο δώσειν 
’οὐδέν‘ ἔφη ’τῆς ἐκείνου δέομαι· τὴν γὰρ Ἀχιλλέως 
κέκτημαι, πρὸς ἣν ἐκεῖνος ἀνεπαύετο ‘ἄειδε δ' ἄρα κλέα 
ἀνδρῶν’ (Ι 189)· ἡ δὲ Πάριδος πάντως μαλακήν τινα 
καὶ θήλειαν ἁρμονίαν ἐρωτικοῖς ἔψαλλε μέλεσι.‘ Φιλοσό-
φου τοίνυν ἐστὶ ψυχῆς σοφίας ἐρᾶν καὶ σοφοὺς ἄνδρας 
θαυμάζειν μάλιστα· τοῦτο δ' Ἀλεξάνδρῳ προσῆν ὡς 
οὐδενὶ τῶν βασιλέων. καὶ πῶς μὲν εἶχε πρὸς Ἀριστοτέλην 
εἴρηται καὶ ὅτι τὸν μὲν ἁρμονικὸν Ἀνάξαρχον ἐντιμότατον 
τῶν φίλων ἐνόμιζε· Πύρρωνι δὲ τῷ Ἠλείῳ πρῶτον ἐντυ-
χόντι μυρίους χρυσοῦς ἔδωκε, Ξενοκράτει δὲ τῷ Πλάτωνος 
συνήθει πεντήκοντα τάλαντα δωρεὰν ἔπεμψεν· Ὀνησίκρι-
τον δὲ τὸν Διογένους τοῦ Κυνὸς μαθητὴν ὅτι ἄρχοντα 
τῶν κυβερνητῶν κατέστησεν, ὑπὸ πλειόνων ἱστόρηται. 
Διογένει δ' αὐτῷ περὶ Κόρινθον εἰς λόγους ἐλθὼν οὕτως  
ἔφριξε καὶ κατεπλάγη τὸν βίον καὶ τὸ ἀξίωμα τοῦ ἀνδρός, 
ὥστε πολλάκις αὐτοῦ μνημονεύων λέγειν ’εἰ μὴ Ἀλέξανδρος 
ἤμην, Διογένης ἂν ἤμην,‘ τουτέστιν ’ἠσχολούμην ἂν περὶ 
λόγους, εἰ μὴ δι' ἔργων ἐφιλοσόφουν.‘ οὐκ εἶπεν ’εἰ μὴ βα-
σιλεὺς ἤμην, Διογένης ἂν ἤμην,‘ οὐδ' ’εἰ μὴ πλούσιος καὶ 
Ἀργεάδης‘ (οὐ γὰρ προέκρινε τὴν τύχην τῆς σοφίας | οὐδὲ 
τὴν πορφύραν καὶ τὸ διάδημα τῆς πήρας καὶ τοῦ τρίβωνος)· 
ἀλλ' εἶπεν ’εἰ μὴ Ἀλέξανδρος ἤμην, Διογένης ἂν ἤμην‘, 
τουτέστιν ’εἰ μὴ τὰ βαρβαρικὰ τοῖς Ἑλληνικοῖς κεράσαι 
διενοούμην καὶ πᾶσαν ἤπειρον ἐπιὼν ἐξημερῶσαι, καὶ 
πέρατα γῆς ἀνερευνῶν καὶ θαλάττης ὠκεανῷ προσερεῖσαι 
Μακεδονίαν, καὶ τὴν Ἑλλάδα σπεῖραι καὶ καταχέασθαι 
γένους παντὸς εὐδικίαν καὶ εἰρήνην, οὐκ ἂν ἐν ἀπράκτῳ 
τρυφῶν ἐξουσίᾳ καθήμην, ἀλλ' ἐζήλουν ἂν τὴν Διογένους 
εὐτέλειαν. νῦν δὲ σύγγνωθι, Διόγενες, Ἡρακλέα μιμοῦμαι 
καὶ Περσέα ζηλῶ, καὶ τὰ Διονύσου μετιὼν ἴχνη, θεοῦ 
γενάρχου καὶ προπάτορος, βούλομαι πάλιν ἐν Ἰνδίᾳ 
νικῶντας Ἕλληνας ἐγχορεῦσαι καὶ τοὺς ὑπὲρ Καύκασον 
ὀρείους καὶ ἀγρίους τῶν βακχικῶν κώμων ἀναμνῆσαι. 
κἀκεῖ τινες εἶναι λέγονται στερρᾶς καὶ γυμνήτιδος σοφίας 
ἐθάδες ἄνδρες ἱεροὶ καὶ αὐτόνομοι, θεῷ σχολάζοντες, 
εὐτελέστεροι Διογένους, οὐδὲν πήρας δεόμενοι· τροφὴν 
γὰρ οὐκ ἀποτίθενται, πρόσφατον ἀεὶ καὶ νέαν ἀπὸ γῆς 
ἔχοντες· ποτὸν δὲ ποταμοὶ ῥέουσι· φύλλα δ' αὐτοῖς 
δένδρων ἀποχυθέντα καὶ πόα γῆς ἐγκατακλιθῆναι. δι' 
ἐμὲ κἀκεῖνοι Διογένη γνώσονται καὶ Διογένης ἐκείνους.  
δεῖ κἀμὲ νόμισμα παρακόψαι καὶ παραχαράξαι τὸ βαρβαρι-
κὸν Ἑλληνικῇ πολιτείᾳ.‘ 
  Εἶεν· αἱ δὲ δὴ πράξεις αὐτοῦ πότερον αὐτομα-
τισμὸν ἐπιφαίνουσι τύχης καὶ βίαν πολεμικὴν καὶ 
χειροκρατίαν ἢ πολλὴν μὲν ἀνδρείαν καὶ δικαιοσύνην 
πολλὴν δὲ σωφροσύνην καὶ πραότητα μετὰ κόσμου καὶ 
συνέσεως, νήφοντι καὶ πεπνυμένῳ τῷ λογισμῷ πάντα 
πράττοντος; οὐ γὰρ ἔστιν εἰπεῖν διακρίναντά με μὰ τοὺς 
θεούς, ὅτι τοῦτο μὲν ἀνδρείας, τοῦτο δὲ φιλανθρωπίας, 
τοῦτο δ' ἐγκρατείας· ἀλλὰ πᾶν ἔργον ἐκ πασῶν ἔοικε 
τῶν ἀρετῶν μεμῖχθαι, βεβαιοῦντος αὐτοῦ τὸν Στωικὸν 
ἐκεῖνον λόγον, ὅτι πᾶν, ὃ ἂν δρᾷ ὁ σοφός, κατὰ πᾶσαν 
ἀρετὴν ἐνεργεῖ, καὶ μία μέν, ὡς ἔοικεν, ἀρετὴ πρωτα-
γωνιστεῖ πράξεως ἑκάστης, παρακαλεῖ δὲ τὰς ἄλλας καὶ 
συνεντείνει πρὸς τὸ τέλος. ἰδεῖν γοῦν ἔστιν ἐν Ἀλεξάνδρῳ 
τὸ μὲν πολεμικὸν φιλάνθρωπον, τὸ δὲ πρᾶον ἀνδρῶδες, 
τὸ δὲ χαριστικὸν οἰκονομικόν, τὸ δὲ θυμικὸν εὐδιάλλακτον, 
τὸ δ' ἐρωτικὸν σῶφρον, τὸ δ' ἀνειμένον οὐκ ἀργόν, τὸ 
δ' ἐπίπονον οὐκ ἀπαραμύθητον. τίς ἔμιξε πολέμοις 
ἑορτάς; τίς δὲ κώμοις στρατείας; τίς δὲ πολιορκίαις καὶ 
παρατάξεσι βακχείας καὶ γάμους καὶ ὑμεναίους; τίς 
ἀδικοῦσιν ἐχθρότερος ἢ δυστυχοῦσιν ἡμερώτερος; τίς 
μαχομένοις βαρύτερος ἢ δεομένοις εὐγνωμονέστερος; 
ἔπεισί μοι τὸ τοῦ Πώρου δεῦρο μετενεγκεῖν. ἐκεῖνος γὰρ 
ὡς ἤχθη πρὸς Ἀλέξανδρον αἰχμάλωτος, πυθομένου πῶς 
αὐτῷ χρήσηται, ’βασιλικῶς‘ εἶπεν ’ὦ Ἀλέξανδρε.‘ πάλιν  
δ' ἐπερομένου ’μή τι ἄλλο;‘ ’οὐδέν‘ εἶπε ’πάντα γὰρ 
ἔ〈νε〉στιν ἐν τῷ βασιλικῶς.‘ κἀμοὶ δὴ ταῖς Ἀλεξάνδρου 
πράξεσιν ἔπεισιν ἐπιφωνεῖν ἀεί ’φιλοσόφως·‘ ἐν τούτῳ 
γὰρ πάντ' ἔνεστι. Ῥωξάνης ἐρασθεὶς τῆς Ὀξυάρτου 
θυγατρὸς ἐν ταῖς αἰχμαλωτίσι χορευούσης οὐχ ὕβρισεν 
ἀλλ' ἔγημε· φιλοσόφως. Δαρεῖον ἰδὼν κατηκοντισμένον 
οὐκ ἔθυσεν οὐδ' ἐπαιάνισεν ὡς τοῦ μακροῦ πολέμου 
τέλος ἔχοντος, ἀλλὰ τὴν χλαμύδα τὴν ἑαυτοῦ περιελὼν 
ἐπέρριψε τῷ νεκρῷ καθάπερ τινὰ τύχης βασιλικῆς νέμεσιν 
συγκαλύπτων· φιλοσόφως. ἐπιστολὴν δέ ποτε τῆς μητρὸς 
ἀπόρρητον διερχόμενος, Ἡφαιστίωνος ὡς ἔτυχε παρα-
καθημένου καὶ ἁπλῶς συναναγινώσκοντος, οὐκ | ἐκώλυσεν, 
ἀλλὰ τὸν δακτύλιον ἑαυτοῦ τῷ στόματι προσέθηκεν 
αὐτοῦ, κατασφραγισάμενος φιλικῇ πίστει τὴν σιωπήν· 
φιλοσόφως. εἰ γὰρ ταῦτ' οὐκ ἔστι φιλοσόφως, τίν' ἐστὶν 
ἄλλα; 
  Παραθῶμεν τὰ τῶν ὁμολογουμένων φιλοσόφων. 
Σωκράτης ἠνέσχετο συγκοιμηθέντος Ἀλκιβιάδου· Ἀλέξαν-
δρος δέ, Φιλοξένου τοῦ τῆς παραλίας ὑπάρχου γράψαντος, 
ὅτι παῖς ἐν Ἰωνίᾳ γέγονεν οἷος οὐκ ἄλλος ὥραν καὶ 
εἶδος, καὶ πυνθανομένου διὰ τῶν γραμμάτων εἰ ἀναπέμψῃ, 
πικρῶς ἀντέγραψεν ’ὦ κάκιστ' ἀνθρώπων, τί μοι πώποτε 
τοιοῦτον συνέγνως, ἵνα τοιαύταις με κολακεύσῃς ἡδοναῖς;‘ 
Ξενοκράτην, πεντήκοντα τάλαντα δωρεὰν Ἀλεξάνδρου  
πέμψαντος, ὅτι οὐκ ἔλαβε θαυμάζομεν· τὸ δὲ δοῦναι, 
οὔ; ἢ οὐχ ὁμοίως καταφρονεῖν χρημάτων δοκοῦμεν τὸν μὴ 
προσιέμενον καὶ τὸν χαριζόμενον; οὐκ ἐδεῖτο πλούτου 
Ξενοκράτης διὰ φιλοσοφίαν, Ἀλέξανδρος δ' ἐδεῖτο διὰ 
φιλοσοφίαν, ἵνα τοιούτοις χαρίζηται. ** τοῦτο ποσάκις 
Ἀλέξανδρος εἶπε βαλλόμενος, ἐκβιαζόμενος; καίτοι κρί-
σεις μὲν ὀρθὰς πᾶσιν ἐνυπάρχειν ἀνθρώποις νομίζομεν (ἡ 
γὰρ φύσις ἀγωγός ἐστιν ἀφ' ἑαυτῆς πρὸς τὸ καλόν), οἱ δὲ 
φιλόσοφοι τῶν πολλῶν διαφέρουσι τῷ τὰς κρίσεις ἔχειν 
ἐρρωμένας παρὰ τὰ δεινὰ καὶ πεπηγυίας· ἐπεὶ οὐ μετὰ τῶν 
τοιούτων προλήψεων ’εἷς οἰωνὸς ἄριστος (Μ 243)‘ καί 
’πέρας μέν ἐστιν ἅπασιν ἀνθρώποις ὁ θάνατος (Demosth. 
XVIII 97).‘ ἀλλὰ θραύουσιν οἱ καιροὶ παρὰ τὰ δεινὰ 
τοὺς λογισμούς, καὶ τὰς κρίσεις ἐκκρούουσιν αἱ φαντα-
σίαι τῶν κινδύνων ἐγγὺς γενομένων. ’φόβος γάρ‘ οὐ 
μόνον ’μνήμην ἐκπλήττει‘ κατὰ τὸν Θουκυδίδην (II 87), 
ἀλλὰ καὶ προαίρεσιν πᾶσαν καὶ φιλοτιμίαν καὶ ὁρμήν, 
〈εἰ μὴ〉 μηρίνθους φιλοσοφία περιτέθεικεν **  
        {ΠΕΡΙ ΤΗΣ ΑΛΕΞΑΝΔΡΟΥ 
            ΤΥΧΗΣ Η ΑΡΕΤΗΣ} 
                      {ΛΟΓΟΣ Βʹ} 
  Διέφυγεν ἡμᾶς, ὡς ἔοικε, χθὲς εἰπεῖν, ὅτι καὶ τέχνας 
πολλὰς καὶ φύσεις μεγάλας ὁ κατ' Ἀλέξανδρον χρόνος 
ἐνεγκεῖν εὐτύχησεν· ἢ τοῦτο μὲν οὐ τῆς Ἀλεξάνδρου 
τύχης γέγονεν ἀλλὰ τῆς ἐκείνων, μάρτυρα λαβεῖν καὶ 
θεατὴν τὸν ἄριστα κρῖναι τὸ κατορθούμενον καὶ μάλιστ' 
ἀμείψασθαι δυνάμενον; λέγεται γοῦν, ὅτι χρόνοις ὕστερον, 
Ἀρχεστράτου γενομένου ποιητοῦ χαρίεντος ἐν δὲ πενίᾳ 
καὶ ἀδοξίᾳ διάγοντος, εἶπέ τις πρὸς αὐτόν ’ἀλλ' εἰ κατ' 
Ἀλέξανδρον ἐγένου, κατὰ στίχον ἄν σοι Κύπρον ἢ Φοινίκην 
ἔδωκεν.‘ οἶμαι δὲ καὶ τῶν τότε τεχνιτῶν οὐ κατ' Ἀλέξανδρον 
ἀλλὰ δι' Ἀλέξανδρον τοὺς πρώτους γενέσθαι. καρπῶν μὲν 
γὰρ εὐφορίαν εὐκρασία ποιεῖ καὶ λεπτότης τοῦ περιέχον-
τος ἀέρος, τεχνῶν δὲ καὶ φύσεων ἀγαθῶν αὔξησιν εὐμέ-
νεια καὶ τιμὴ καὶ φιλανθρωπία βασιλέως ἐκκαλεῖται· καὶ 
τοὐναντίον ὑπὸ φθόνου καὶ σμικρολογίας ἢ φιλονεικίας 
τῶν κρατούντων σβέννυται καὶ φθίνει πᾶν τὸ τοιοῦτον.  
Διονύσιος γοῦν ὁ τύραννος, ὥς φασι, κιθαρῳδοῦ τινος 
ἀκούων εὐδοκιμοῦντος ἐπηγγείλατο δωρεὰν αὐτῷ τάλαν-
τον· τῇ δ' ὑστεραίᾳ τοῦ ἀνθρώπου τὴν ὑπόσχεσιν ἀπαι-
τοῦντος ’χθές‘ εἶπεν ’εὐφραινό|μενος ὑπὸ σοῦ παρ' 
ὃν ᾖδες χρόνον εὔφρανα κἀγώ σε ταῖς ἐλπίσιν· ὥστ' 
ἀπέχεις τὸν μισθὸν ὧν ἔτερπες ἀντιτερπόμενος.‘ Ἀλέ-
ξανδρος δ' ὁ Φεραίων τύραννος (ἔδει δὲ τοῦτο μόνον αὐ-
τὸν καλεῖσθαι καὶ μὴ καταισχύνειν τὴν ἐπωνυμίαν) θεώ-
μενος τραγῳδὸν ἐμπαθέστερον ὑφ' ἡδονῆς διετέθη πρὸς 
τὸν οἶκτον. ἀναπηδήσας οὖν ἐκ τοῦ θεάτρου θᾶττον ἢ 
βάδην ἀπῄει, δεινὸν εἶναι λέγων, εἰ τοσούτους ἀποσφάττων 
πολίτας ὀφθήσεται τοῖς Ἑκάβης καὶ Πολυξένης πάθεσιν 
ἐπιδακρύων. οὗτος μὲν οὖν μικροῦ καὶ δίκην ἐπράξατο τὸν 
τραγῳδόν, ὅτι τὴν ψυχὴν αὐτοῦ καθάπερ σίδηρον ἐμάλαξεν. 
Ἀρχελάῳ δὲ δοκοῦντι γλισχροτέρῳ περὶ τὰς δωρεὰς 
εἶναι Τιμόθεος ᾄδων ἐνεσήμαινε πολλάκις τουτὶ τὸ 
κομμάτιον (II 152 D.) 
 
      ’σὺ δὲ τὸν γηγενέταν ἄργυρον αἰνεῖς.‘ 
 
ὁ δ' Ἀρχέλαος οὐκ ἀμούσως ἀντεφώνησε ’σὺ δέ γ' αἰτεῖς.‘ 
ὁ δὲ τῶν Σκυθῶν βασιλεὺς Ἀντέας Ἰσμηνίαν τὸν αὐλητὴν 
λαβὼν αἰχμάλωτον ἐκέλευσεν αὐλῆσαι παρὰ πότον. 
θαυμαζόντων δὲ τῶν ἄλλων καὶ κροτούντων, αὐτὸς ὤμοσεν 
ἀκροᾶσθαι τοῦ ἵππου χρεμετίζοντος ἥδιον. οὕτω μακρὰν  
ἀπεσκηνώκει τὰ ὦτα τῶν Μουσῶν, καὶ τὴν ψυχὴν ἐν 
ταῖς φάτναις εἶχεν, οὐχ ἵππων ἀλλ' ὄνων ἐπιτηδειοτέραν 
ἀκούειν. τίς ἂν οὖν παρὰ τοιούτοις βασιλεῦσιν αὔξησις ἢ 
τιμὴ τέχνης γένοιτο καὶ Μούσης τοιαύτης; ἀλλ' οὐδὲ 
παρὰ τοῖς κακοτέχνοις ἐθέλουσιν εἶναι καὶ διὰ τοῦτο 
βασκανίᾳ καὶ δυσμενείᾳ τοὺς ἀληθῶς τεχνίτας καθαι-
ροῦσιν. οἷος ἦν πάλιν αὖ Διονύσιος ὁ τὸν ποιητὴν Φιλό-
ξενον εἰς τὰς λατομίας ἐμβαλών, ὅτι τραγῳδίαν αὐτοῦ 
διορθῶσαι κελευσθεὶς εὐθὺς ἀπὸ τῆς ἀρχῆς ὅλην μέχρι 
τῆς κορωνίδος περιέγραψεν. ἦν δὲ καὶ Φίλιππος ἐν τού-
τοις ὑπ' ὀψιμαθίας ἑαυτοῦ μικρότερος καὶ νεοπρεπέστερος· 
ὅθεν καί φασι πρός τινα ψάλτην περὶ κρουμάτων αὐτοῦ 
διαφερομένου καὶ δοκοῦντος ἐξελέγχειν, ἀτρέμα μειδιά-
σαντα τὸν ἄνθρωπον εἰπεῖν ’μὴ γένοιτό σοι, βασιλεῦ, 
ἀθλίως οὕτως, ἵνα ταῦτ' ἐμοῦ βέλτιον εἰδῇς.‘ Ἀλλ' 
Ἀλέξανδρος εἰδὼς τίνων δεῖ θεατὴν εἶναι καὶ ἀκροατὴν 
καὶ τίνων ἀγωνιστὴν καὶ αὐτουργόν, ἤσκει μὲν ἀεὶ διὰ 
τῶν ὅπλων δεινὸς εἶναι καὶ κατὰ τὸν Αἰσχύλον (Bgk. II 
p. 242) 
 
      ’βριθὺς ὁπλιτοπάλας, δάιος ἀντιπάλοις.‘ 
 
ταύτην τέχνην ἔχων προγονικὴν ἀπ' Αἰακιδῶν, ἀφ' 
Ἡρακλέους, ταῖς δ' ἄλλαις τέχναις τὸ τιμᾶν ἄνευ τοῦ 
ζηλοῦν ἀπεδίδου κατὰ τὸ ἔνδοξον αὐτῶν καὶ χαρίεν, τῷ 
τέρπειν δ' οὐκ ἦν εὐάλωτος εἰς τὸ μιμεῖσθαι. γεγόνασι  
δὲ κατ' αὐτὸν τραγῳδοὶ μὲν οἱ περὶ Θετταλὸν καὶ Ἀθηνό-
δωρον, ὧν ἀνταγωνιζομένων ἀλλήλοις, ἐχορήγουν μὲν 
οἱ Κύπριοι βασιλεῖς ἔκρινον δ' οἱ δοκιμώτατοι τῶν στρα-
τηγῶν. ἐπεὶ δ' ἐνίκησεν Ἀθηνόδωρος, ’ἐβουλόμην ἄν‘ ἔφη 
’μᾶλλον ἀπολωλεκέναι μέρος τῆς βασιλείας ἢ Θετταλὸν 
ἐπιδεῖν ἡττημένον.‘ ἀλλ' οὔτ' ἐνέτυχε τοῖς κριταῖς οὔτε 
τὴν κρίσιν ἐμέμψατο, πάντων οἰόμενος δεῖν περιεῖναι, 
τοῦ δικαίου δ' ἡττᾶσθαι. κωμῳδοὶ δ' ἦσαν οἱ περὶ Λύκωνα 
τὸν Σκαρφέα· τούτῳ δ' εἴς τινα κωμῳδίαν ἐμβαλόντι 
στίχον αἰτητικὸν γελάσας ἔδωκε δέκα τάλαντα. κιθαρῳδοὶ 
δ' ἄλλοι τε καὶ Ἀριστόνικος, ὃς ἐν μάχῃ τινὶ προσβοη-
θήσας ἔπεσε λαμπρῶς ἀγωνισάμενος. ἐκέλευσεν οὖν αὐτοῦ 
γενέσθαι χαλκοῦν ἀνδριάντα καὶ σταθῆναι Πυθοῖ, κιθάραν 
ἔχοντα καὶ δόρυ προβεβλημένον, οὐ τὸν ἄνδρα τιμῶν 
μόνον, ἀλλὰ καὶ μουσικὴν κοσμῶν ὡς ἀνδροποιὸν καὶ 
μάλιστα δὴ πληροῦσαν ἐνθουσιασμοῦ καὶ ὁρμῆς τοὺς 
γνησίως ἐντρεφομένους. | καὶ γὰρ αὐτός, Ἀντιγενίδου ποτὲ 
τὸν ἁρμάτειον αὐλοῦντος νόμον, οὕτω παρεξέστη καὶ 
διεφλέγη τὸν θυμὸν ὑπὸ τῶν μελῶν, ὥστε τοῖς ὅπλοις 
ᾄξας ἐπιβαλεῖν τὰς χεῖρας ἐγγὺς παρακειμένοις καὶ 
μαρτυρῆσαι τοῖς Σπαρτιάταις ᾄδουσιν (Bgk. III p. 51 
Alcman. fr. 100 D) 
 
  ’ἕρπει γὰρ ἄντα τῶ σιδάρω τὸ καλῶς κιθαρίδδειν.‘  
ἦν δὲ καὶ Ἀπελλῆς ὁ ζωγράφος καὶ Λύσιππος ὁ πλάστης 
κατ' Ἀλέξανδρον· ὧν ὁ μὲν ἔγραψε τὸν κεραυνοφόρον 
οὕτως ἐναργῶς καὶ κεκραμένως, ὥστε λέγειν, ὅτι δυεῖν 
Ἀλεξάνδρων ὁ μὲν Φιλίππου γέγονεν ἀνίκητος, ὁ δ' 
Ἀπελλοῦ ἀμίμητος. Λυσίππου δὲ τὸ πρῶτον Ἀλέξανδρον 
πλάσαντος ἄνω βλέποντα τῷ προσώπῳ πρὸς τὸν οὐρανὸν 
(ὥσπερ αὐτὸς εἰώθει βλέπειν Ἀλέξανδρος ἡσυχῆ παρεγκλί-
νων τὸν τράχηλον) ἐπέγραψέ τις οὐκ ἀπιθάνως (Anth. 
Pal. XVI 120) 
 
    ’αὐδασοῦντι δ' ἔοικεν ὁ χάλκεος εἰς Δία λεύσσων· 
      Γᾶν ὑπ' ἐμοὶ τίθεμαι· Ζεῦ, σὺ δ' Ὄλυμπον ἔχε.‘ 
 
διὸ καὶ μόνον Ἀλέξανδρος ἐκέλευε Λύσιππον εἰκόνας αὐτοῦ 
δημιουργεῖν. μόνος γὰρ οὗτος, ὡς ἔοικε, κατεμήνυε τῷ 
χαλκῷ τὸ ἦθος αὐτοῦ καὶ συνεξέφαινε τῇ μορφῇ τὴν 
ἀρετήν· οἱ δ' ἄλλοι τὴν ἀποστροφὴν τοῦ τραχήλου καὶ 
τῶν ὀμμάτων τὴν διάχυσιν καὶ ὑγρότητα μιμεῖσθαι 
θέλοντες οὐ διεφύλαττον αὐτοῦ τὸ ἀρρενωπὸν καὶ λεοντῶ-
δες. ἐν δ' οὖν τοῖς ἄλλοις τεχνίταις καὶ Στασικράτης ἦν 
ἀρχιτέκτων, οὐδὲν ἀνθηρὸν οὐδ' ἡδὺ καὶ πιθανὸν τῇ 
ὄψει διώκων, ἀλλὰ καὶ χειρὶ μεγαλουργῷ καὶ διαθέσει 
χορηγίας βασιλικῆς οὐκ ἀποδεούσῃ χρώμενος. οὗτος 
ἀναβὰς πρὸς Ἀλέξανδρον ἐμέμφετο τὰς γραφομένας εἰκό-
νας αὐτοῦ καὶ πλαττομένας καὶ γλυφομένας, ὡς ἔργα  
δειλῶν καὶ ἀγεννῶν τεχνιτῶν· ’ἐγὼ δ'‘ εἶπεν ’εἰς ἄφθαρ-
τον, ὦ βασιλεῦ, καὶ ζῶσαν ὕλην καὶ ῥίζας ἔχουσαν ἀιδίους 
καὶ βάρος ἀκίνητον καὶ ἀσάλευτον ἔγνωκά σου τὴν 
ὁμοιότητα καταθέσθαι τοῦ σώματος. ὁ γὰρ Θρᾴκιος 
Ἄθως, ᾗ μέγιστος 〈αὐτὸς〉 αὑτοῦ καὶ περιφανέστατος 
ἐξανέστηκεν, ἔχων ἑαυτῷ σύμμετρα πλάτη καὶ ὕψη καὶ 
μέλη καὶ ἄρθρα καὶ διαστήματα μορφοειδῆ, δύναται 
κατεργασθεὶς καὶ σχηματισθεὶς εἰκὼν Ἀλεξάνδρου καλεῖ-
σθαι καὶ εἶναι, ταῖς μὲν βάσεσιν ἁπτομένου τῆς θαλάσσης, 
τῶν δὲ χειρῶν τῇ μὲν ἐναγκαλιζομένου καὶ φέροντος 
πόλιν ἐνοικουμένην μυρίανδρον, τῇ δὲ δεξιᾷ ποταμὸν 
ἀέναον ἐκ φιάλης σπένδοντος εἰς τὴν θάλασσαν ἐκχεό-
μενον. χρυσὸν δὲ καὶ χαλκὸν καὶ ἐλέφαντα καὶ ξύλα καὶ 
βαφάς, ἐκμαγεῖα μικρὰ καὶ ὠνητὰ καὶ κλεπτόμενα καὶ 
συγχεόμενα, καταβάλωμεν.‘ ταῦτ' ἀκούσας Ἀλέξανδρος 
τὸ μὲν φρόνημα τοῦ τεχνίτου καὶ τὸ θάρσος ἀγασθεὶς 
ἐπῄνεσεν, ’ἔα δὲ κατὰ χώραν‘ ἔφη ’τὸν Ἄθω μένειν· 
ἀρκεῖ γὰρ ἑνὸς βασιλέως ἐνυβρίσαντος εἶναι μνημεῖον· 
ἐμὲ δ' ὁ Καύκασος δείξει καὶ τὰ Ἠμωδὰ καὶ Τάναϊς καὶ 
τὸ Κάσπιον πέλαγος· αὗται τῶν ἐμῶν ἔργων εἰκόνες.‘ 
  Ἀλλὰ φέρε πρὸς θεῶν ἐκτελεσθῆναι καὶ φανῆναι 
τοιοῦτον ἔργον· ἔσθ' ὅστις ἂν ἰδὼν ὑπέλαβε κατὰ τύχην 
γεγονέναι καὶ αὐτομάτως τὸ σχῆμα καὶ τὴν διάθεσιν καὶ 
τὸ εἶδος; οὐδεὶς ἂν οἶμαι. τί δέ; τὸν κεραυνοφόρον; τί 
δέ; τὸν ἐπὶ τῆς αἰχμῆς προσαγορευόμενον; εἶτ' ἀνδριάντος 
μὲν μέγεθος οὐκ ἂν ἄνευ τέχνης ὑπὸ τύχης γένοιτο 
χρυσὸν καὶ χαλκὸν καὶ ἐλέφαντα καὶ πολλὴν καὶ πλου- 
σίαν ὕλην καταχεαμένης καὶ παραβαλούσης, ἄνδρα δὲ 
μέγαν, μᾶλλον δὲ τῶν γεγονότων ἁπάντων μέγιστον, 
ἐνδέχεται χωρὶς ἀρετῆς ἀποτελεσθῆναι διὰ τύχην, ὅπλα 
καὶ χρήματα καὶ στόλους | καὶ ἵππους παρασκευάσασαν; 
ἃ τῷ μὴ μαθόντι χρῆσθαι κίνδυνός ἐστιν οὐ δύναμις, 
οὐδὲ κόσμος ἀλλ' ἔλεγχος τῆς ἀσθενείας καὶ μικρότητος. 
ὀρθῶς γὰρ Ἀντισθένης ἔλεγεν ὅτι ’πάντα δεῖ τοῖς πολε-
μίοις εὔχεσθαι τἀγαθὰ πλὴν ἀνδρείας· γίνεται γὰρ 
οὕτως οὐ τῶν ἐχόντων, ἀλλὰ τῶν κρατούντων.‘ διὰ τοῦτό 
φασι καὶ τὴν φύσιν ἀγεννεστάτῳ ζῴῳ τῷ ἐλάφῳ κέρατα 
θαυμαστὰ τῷ μεγέθει καὶ τραχύτητι πρὸς ἄμυναν ἐμφῦ-
σαι, διδάσκουσαν ἡμᾶς ὡς οὐδὲν ὠφελεῖ τὸ ἰσχύειν καὶ 
ὡπλίσθαι τοὺς μένειν καὶ θαρρεῖν μὴ δυναμένους. οὕτως 
καὶ ἡ τύχη πολλάκις ἀτόλμοις καὶ ἀνοήτοις προσάπτουσα 
δυνάμεις καὶ ἀρχάς, αἷς ἐνασχημονοῦσι, κοσμεῖ καὶ συνί-
στησι τὴν ἀρετὴν ὡς μόνην μέγεθος ἀνδρὸς καὶ κάλλος 
οὖσαν. εἰ μὲν γάρ, ὥς φησιν Ἐπίχαρμος (fr. 249), 
’νοῦς ὁρῇ καὶ νοῦς ἀκούει, τἄλλα δὲ τυφλὰ καὶ κωφά‘, 
λόγου τυγχάνει δεόμενα. αἱ γὰρ αἰσθήσεις ἰδίας ἔχειν 
ἀφορμὰς δοκοῦσιν, ὅτι δὲ νοῦς ὠφελεῖ καὶ νοῦς κοσμεῖ 
καὶ νοῦς τὸ νικῶν καὶ κρατοῦν καὶ βασιλεῦον, τὰ δ' ἄλλα 
τυφλὰ καὶ κωφὰ καὶ ἄψυχα παρέλκει καὶ βαρύνει καὶ 
καταισχύνει χωρὶς ἀρετῆς τοὺς ἔχοντας, ἀπὸ τῶν πραγ- 
μάτων λαβεῖν ἔστι. τῆς γὰρ αὐτῆς δυνάμεως ὑποκει-
μένης καὶ ἡγεμονίας Σεμίραμις μὲν οὖσα γυνὴ στόλους 
ἐπλήρου καὶ φάλαγγας ὥπλιζε καὶ Βαβυλῶνας ἔκτιζε, 
καὶ περιέπλει τὴν Ἐρυθρὰν θάλασσαν Αἰθίοπας κατα-
στρεφομένη καὶ Ἄραβας, Σαρδανάπαλος δ' ἀνὴρ πεφυ-
κὼς ἔξαινεν οἴκοι πορφύραν, ἀναβάδην ἐν ταῖς παλλακαῖς 
καθήμενος· ἀποθανόντος δ' αὐτοῦ, λιθίνην εἰκόνα κατα-
σκευάσαντες ἐπορχουμένην ἑαυτῇ βαρβαριστὶ καὶ τοῖς 
δακτύλοις ὑπὲρ κεφαλῆς οἷον ὑποψοφοῦσαν, ἐπέγραψαν 
’ἔσθιε, πῖνε, ἀφροδισίαζε· τἄλλα δ' οὐδέν‘ (Aristobul. 
fr. 6). ὁ μὲν οὖν Κράτης ἰδὼν χρυσῆν εἰκόνα Φρύνης τῆς 
ἑταίρας ἑστῶσαν ἐν Δελφοῖς ἀνέκραγεν, ὅτι τοῦτο τῆς τῶν 
Ἑλλήνων ἀκρασίας τρόπαιον ἕστηκε· τὸν δὲ Σαρδανα-
πάλου βίον ἄν τις ἢ τάφον (οὐδὲν γάρ, οἶμαι, διαφέρει) 
θεασάμενος εἴποι τοῦτο τῶν τῆς Τύχης ἀγαθῶν τρό-
παιον εἶναι. τί οὖν; ἐάσωμεν τὴν Τύχην Ἀλεξάνδρου μετὰ 
Σαρδανάπαλον ἅψασθαι καὶ τοῦ μεγέθους ἐκείνου καὶ 
τῆς δυνάμεως ἀντιποιεῖσθαι; τί γὰρ αὐτῷ πλέον ἔδωκεν 
ὧν οἱ λοιποὶ βασιλεῖς ἔλαβον παρ' αὐτῆς; ὅπλων, ἵππων, 
βελῶν, χρημάτων, δορυφόρων; ποιησάτω τούτοις ἡ Τύχη 
μέγαν Ἀριδαῖον, εἰ δύναται· ποιησάτω τούτοις μέγαν 
[Ἄμασιν ἢ] Ὦχον ἢ Ὀάρσην ἢ Τιγράνην τὸν Ἀρμένιον ἢ 
τὸν Βιθυνὸν Νικομήδην· ὧν ὁ μὲν τὸ διάδημα τοῖς Πομ-
πηίου ποσὶν ὑπορρίψας αἰσχρῶς τὴν βασιλείαν ἀνέλαβε,  
λάφυρον γενομένην· Νικομήδης δὲ τὴν κεφαλὴν ξυρά-
μενος καὶ πιλίον ἐπιθέμενος ἀπελεύθερον ἑαυτὸν Ῥωμαίων 
ἀνηγόρευσεν. 
  Εἴπωμεν οὖν, ὅτι μικροὺς ἡ Τύχη ποιεῖ καὶ περι-
δεεῖς καὶ ταπεινόφρονας—ἀλλ' οὐ δίκαιον οὔτε κακίαν 
εἰς ἀτυχίαν οὔτ' ἀνδρείαν καὶ φρόνησιν εἰς εὐτυχίαν τινὰ 
τίθεσθαι—, μέγα〈ν〉 δὲ τῷ ἄρχειν Ἀλέξανδρον; **** 
ἡ Τύχη; καὶ γὰρ ἔνδοξος ἐν ἐκείνῳ καὶ ἀήττητος καὶ 
μεγαλόφρων καὶ ἀνύβριστος καὶ φιλάνθρωπος· εἶτ' 
ἐκλιπόντος εὐθὺς ὁ Λεωσθένης ἔλεγε τὴν δύναμιν ἐμπλα-
νωμένην ἑαυτῇ καὶ περιπίπτουσαν ἐοικέναι τῷ Κύκλωπι 
μετὰ τὴν τύφλωσιν ἐκτείνοντι πανταχοῖ τὰς χεῖρας ἐπ' 
οὐδένα σκοπὸν φερομένας· οὕτως ἐρρέμβετο κενεμβατοῦν 
καὶ σφαλλόμενον ὑπ' ἀναρχίας τὸ μέγεθος αὐτῆς. μᾶλλον 
δ' ὥσπερ τὰ νεκρὰ σώματα, τῆς ψυχῆς ἐκλιπούσης, 
οὐκέτι συνέστηκεν οὐδὲ συμπέφυκεν, ἀλλ' ἐξίσταται καὶ 
διαλύεται [ἀπ' ἀλλήλων] καὶ ἄπεισι καὶ φεύγει, οὕτως 
ἀφεῖσα τὸν Ἀλέξανδρον ἡ δύναμις ἤσπαιρεν, ἐπάλλετο, | 
ἐφλέγμαινε Περδίκκαις καὶ Μελεάγροις καὶ Σελεύκοις 
καὶ Ἀντιγόνοις ὥσπερ πνεύμασι θερμοῖς ἔτι καὶ σφυγ-
μοῖς διᾴττουσι καὶ διαφερομένοις· τέλος δ' ἀπομαραινο-
μένη καὶ φθίνουσα περὶ αὑτὴν οἷον εὐλάς τινας ἀνέζεσεν 
ἀγεννῶν βασιλέων καὶ ἡγεμόνων ψυχορραγούντων. αὐτὸς 
μὲν οὖν ταῦθ' ὡς ἔοικεν Ἡφαιστίωνι διενεχθέντι πρὸς  
Κρατερὸν ἐπιτιμῶν ’τίς δ'‘ εἶπεν ’ἡ σὴ δύναμις ἢ πρᾶξις, 
ἄν σού τις ἀφέλῃ τὸν Ἀλέξανδρον;‘ ἐγὼ δὲ τοῦτ' εἰπεῖν 
πρὸς τὴν τότε Τύχην οὐκ ὀκνήσω ’τί σου τὸ μέγεθος, 
τίς δ' ἡ δόξα, ποῦ δ' ἡ δύναμις, ποῦ δὲ τὸ ἀνίκητον, ἄν 
σού τις ἀφέλῃ τὸν Ἀλέξανδρον;‘ τουτέστιν ’ἄν σού τις 
ἀφέλῃ τῶν ὅπλων τὴν ἐμπειρίαν, τοῦ πλούτου τὴν φιλοτι-
μίαν, τῆς πολυτελείας τὴν ἐγκράτειαν, ὧν ἀγωνίζῃ τὸ 
θάρσος, ἐν οἷς κρατεῖς τὴν πραότητα; ποίησον ἄλλον εἰ 
δύνασαι μέγαν, τοῖς χρήμασι μὴ χαριζόμενον, τοῖς 
στρατεύμασι μὴ προκινδυνεύοντα, τοὺς φίλους μὴ τιμῶντα, 
τοὺς αἰχμαλώτους μὴ ἐλεοῦντα, ταῖς ἡδοναῖς μὴ σωφρο-
νοῦντα, τοῖς καιροῖς μὴ ἀγρυπνοῦντα, ταῖς νίκαις μὴ 
εὐδιάλλακτον, τοῖς κατορθώμασι μὴ φιλάνθρωπον. τίς 
μέγας ἐν ἐξουσίαις μετ' ἀβελτερίας καὶ μοχθηρίας; ἄφελε 
τὴν ἀρετὴν τοῦ εὐτυχοῦντος, καὶ πανταχοῦ μικρός ἐστιν, 
ἐν χάρισι διὰ σμικρολογίαν, ἐν πόνοις διὰ μαλακίαν, παρὰ 
θεοῖς διὰ δεισιδαιμονίαν, πρὸς ἀγαθοὺς διὰ φθόνον, ἐν 
ἀνδράσι διὰ φόβον, ἐν γυναιξὶ διὰ φιληδονίαν.‘ ὥσπερ γὰρ 
οἱ φαῦλοι τεχνῖται βάσεις μεγάλας μικροῖς ὑφιστάντες 
ἀναθήμασιν ἐλέγχουσιν αὐτῶν [καὶ] τὰς μικρότητας, 
οὕτως ἡ Τύχη ὅταν μικρὸν ἦθος ἐξάρῃ πράγμασιν ἔχουσιν 
ὄγκον τινὰ καὶ περιφάνειαν, ἐπιδείκνυσι μᾶλλον καὶ 
καταισχύνει σφαλλόμενον καὶ σαλευόμενον ὑπὸ κου-
φότητος. 
  Ὅθεν οὐκ ἐν τῇ κτήσει τῶν ἀγαθῶν ἀλλ' ἐν τῇ 
χρήσει τὸ μέγ' ἐστίν, ἐπεὶ καὶ νήπια βρέφη κληρονομεῖ 
βασιλείας πατρῴας καὶ ἀρχάς, ὡς Χάριλλος, ὃν Λυκοῦργος 
ἅμα τῷ σπαργάνῳ κομίσας εἰς τὸ φιδίτιον ἀνθ' ἑαυτοῦ  
βασιλέα τῆς Σπάρτης ἀνηγόρευσε· καὶ οὐκ ἦν μέγας ὁ 
νήπιος, ἀλλ' ὁ τῷ νηπίῳ τὸ πατρῷον ἀποδοὺς γέρας καὶ 
μὴ σφετερισάμενος μηδ' ἀποστερήσας. Ἀριδαῖον δὲ τίς ἂν 
ἐποίησε μέγαν, ὃν οὐδὲν νηπίου διαφέροντα μονονοὺ 
σπαργανώσας τῇ πορφύρᾳ Μελέαγρος εἰς τὸν Ἀλεξάνδρου 
θρόνον ἔθηκεν, εὖ γε ποιῶν, ἵν' ὀφθῇ παρ' ἡμέρας ὀλί-
γας, πῶς ἀρετῇ βασιλεύουσιν ἄνθρωποι καὶ πῶς τύχῃ. 
ἀγωνιστῇ γὰρ ἡγεμονίας ὑποκριτὴν ἐπεισήγαγε, μᾶλλον 
δ' ὡς ἐπὶ σκηνῆς δορυφόρημα κωφὸν διεξῆλθε τῆς οἰκου-
μένης. 
 
  ’καί κε γυνὴ φέροι ἄχθος, ἐπεί κεν ἀνὴρ ἀναθείη·‘ 
 
(Aristoph. Equ. 1056) τοὐναντίον μὲν οὖν εἴποι τις ἄν, 
ὅτι λαβεῖν καὶ ἀναθέσθαι δύναμιν καὶ πλοῦτον καὶ ἀρχὴν 
καὶ γυναικός ἐστι καὶ παιδός· (Ὀάρσῃ καὶ Δαρείῳ Βαγώας 
ὁ εὐνοῦχος ἀράμενος ἐπέθηκε τὴν Περσῶν βασιλείαν·) 
τὸ δὲ λαβόντα μεγάλην ἐξουσίαν ἐνεγκεῖν καὶ μεταχειρί-
σασθαι καὶ μὴ συντριβῆναι μηδὲ διαστραφῆναι τῷ βάρει 
καὶ μεγέθει τῶν πραγμάτων, ἀνδρός ἐστιν ἀρετὴν καὶ 
φρόνημα καὶ νοῦν ἔχοντος· ἣν Ἀλέξανδρος ἔσχεν, ᾧ 
μέθην τινὲς ἐγκαλοῦσι καὶ οἴνωσιν. ὁ δ' ἦν μέγας, ἐν τοῖς 
πράγμασι νήφων καὶ μὴ μεθυσθεὶς μηδὲ βακχευθεὶς 
ὑπ' ἐξουσίας καὶ δυνάμεως, ἧς μικρὸν ἕτεροι μεταλαβόν-
τες καὶ ἀπογευσάμενοι κρατεῖν ἑαυτῶν οὐ δύνανται (Eur. 
Erechth. fr. 362, 29)·  
      ’κακοὶ γὰρ ἐμπλησθέντες ἢ νομίσματος, 
      ἢ πόλεος ἐμπεσόντες εἰς τιμάς τινας, 
      σκιρτῶσιν ἀδόκητ' εὐτυχησάντων δόμων.‘ | 
 
Κλεῖτος ἐν Ἀμοργῷ τρεῖς ἢ τέτταρας Ἑλληνικὰς ἀνατρέ-
ψας τριήρεις Ποσειδῶν ἀνηγορεύθη καὶ τρίαιναν ἐφόρει. 
Δημήτριος δέ, ᾧ τῆς Ἀλεξάνδρου δυνάμεως ἡ Τύχη 
σμικρὸν ἀποσπάσασα προσέθηκε, Καταιβάτης καλού-
μενος ἐπήκουε, καὶ πρέσβεις πρὸς αὐτὸν οὐκ ἔπεμπον 
ἀλλὰ θεωροὺς αἱ πόλεις, καὶ τὰς ἀποκρίσεις χρησμοὺς 
προσηγόρευον. Λυσίμαχος τὰ περὶ Θρᾴκην ὥσπερ ἐσχα-
τιάς τινας τῆς βασιλείας κατασχὼν εἰς τοσοῦτον ὑπερο-
ψίας ἔφθασε καὶ θρασύτητος, ὥστ' εἰπεῖν ’νῦν Βυζάντιοι 
πρὸς ἐμὲ ἥκουσιν, ὅτε τῇ λόγχῃ τοῦ οὐρανοῦ ἅπτομαι.‘ 
παρὼν δὲ Πασιάδης ὁ Βυζάντιος ’ὑπάγωμεν‘ ἔφη ’μὴ 
τῇ ἐπιδορατίδι τὸν οὐρανὸν τρυπήσῃ.‘ καὶ τί ἂν περὶ 
τούτων λέγοι τις, οἷς ἐξῆν δι' Ἀλέξανδρον μέγα φρονεῖν, 
ὅπου Κλέαρχος Ἡρακλείας τύραννος γενόμενος σκηπτὸν 
ἐφόρει καὶ τῶν υἱῶν ἕνα Κεραυνὸν ὠνόμασε; Διονύσιος 
δ' Ἀπόλλωνος υἱὸν ἑαυτὸν ὠνόμασεν, ἐπιγράψας 
 
    ’Δωρίδος ἐκ μητρὸς Φοίβου κοινώμασι βλαστών.‘ 
                                (PLGr Bgk. II p. 324) 
 
ὁ δὲ πατὴρ αὐτοῦ τῶν μὲν πολιτῶν μυρίους ἢ καὶ πλείους 
ἀνελών, προδοὺς δὲ τὸν ἀδελφὸν ὑπὸ φθόνου τοῖς πολε- 
μίοις, οὐκ ἀναμείνας δὲ τὴν μητέρα γραῦν οὖσαν ὀλίγαις 
ἡμέραις ἀποθανεῖν ὕστερον ἀλλ' ἀποπνίξας, ἐν δὲ τραγῳ-
δίᾳ γράψας αὐτός (Dionys. fr. 4 N2 p. 794) 
 
          ’ἡ γὰρ τυραννὶς ἀδικίας μήτηρ ἔφυ,‘ 
 
ὅμως τῶν θυγατέρων τὴν μὲν Ἀρετὴν τὴν δὲ Σωφροσύνην 
ὠνόμασε τὴν δὲ Δικαιοσύνην. οἱ δ' Εὐεργέτας οἱ δὲ 
Καλλινίκους οἱ δὲ Σωτῆρας οἱ δὲ Μεγάλους ἀνηγόρευσαν 
ἑαυτούς. γάμους δ' αὐτῶν ἐπαλλήλους ὥσπερ ἵππων ἐν 
ἀγέλαις γυναικῶν ἀνέδην διημερευόντων καὶ φθορὰς 
παίδων καὶ τυμπανισμοὺς ἐν ἀνδρογύνοις καὶ κυβείας 
μεθημερινὰς καὶ αὐλήσεις ἐν θεάτροις καὶ νύκτα μὲν ἐν 
δείπνοις ἡμέραν δ' ἐν ἀρίστοις ἐπιλείπουσαν οὐδεὶς ἂν 
ἐφίκοιτο τῷ λόγῳ διελθεῖν. 
  Ἀλλ' Ἀλέξανδρος ἠρίστα μὲν ὄρθρου καθεζόμενος, 
ἐδείπνει δὲ πρὸς ἑσπέραν βαθεῖαν, ἔπινε δὲ θύσας τοῖς 
θεοῖς, ἐκύβευε δὲ πρὸς Μήδιον πυρέττων, ἔπαιζε δ' 
ὁδοιπορῶν ἅμα καὶ μανθάνων τοξεύειν καὶ ἀποβαίνειν 
ἅρματος. ἔγημε δὲ Ῥωξάνην ἑαυτῷ μόνην ἐρασθείς, τὴν 
δὲ Δαρείου Στάτειραν τῇ βασιλείᾳ καὶ τοῖς πράγμασι 
(συνέφερε γὰρ ἡ τῶν γενῶν ἀνάμιξις), τῶν δ' ἄλλων 
Περσίδων ἐκράτησε τοσοῦτον σωφροσύνῃ, ὅσον ἀνδρείᾳ 
Περσῶν· ἄκουσαν μὲν γὰρ οὐδεμίαν εἶδεν, ἃς δ' εἶδε 
μᾶλλον ἢ ἃς οὐκ εἶδε παρῆλθε. καὶ πᾶσιν ὢν τοῖς ἄλλοις 
φιλάνθρωπος, μόνοις ὑπερηφάνως τοῖς καλοῖς ἐχρῆτο. 
περὶ δὲ τῆς Δαρείου γυναικός, εὐπρεπεστάτης γενομένης, 
οὐδὲ φωνὴν ἐπαινοῦσαν τὸ κάλλος ἤκουσεν· ἀποθανοῦσαν  
δ' οὕτω βασιλικῶς ἐκόσμησε καὶ συμπαθῶς ἐδάκρυσεν, 
ὥστ' ἄπιστον αὐτοῦ τὸ σῶφρον ἐν τῷ φιλανθρώπῳ 
γενέσθαι καὶ λαβεῖν ἀδικίας ἔγκλημα τὴν χρηστότητα. 
Δαρεῖος γὰρ οὕτως ἐκινήθη πρὸς τὴν ἐξουσίαν αὐτοῦ 
καὶ τὴν ἡλικίαν (εἷς γὰρ ἦν καὶ αὐτὸς ἔτι τῶν νομιζόντων 
διὰ Τύχην κρατεῖν Ἀλέξανδρον)· ἐπεὶ δὲ τἀληθὲς ἔγνω 
βασανίσας πανταχόθεν, ’οὐ πάντως‘ εἶπεν ’ἄρα φαύλως 
ἔχει τὰ Περσῶν, οὐδέ τις ἐρεῖ παντάπασι κακοὺς ἡμᾶς 
οὐδ' ἀνάνδρους ὑπὸ τοιούτου κρατηθέντας. ἐγὼ δ' εὐτυ-
χίαν μὲν εὔχομαι καὶ κράτος πολέμου παρὰ θεῶν, ἵν' 
εὖ ποιῶν Ἀλέξανδρον ὑπερβάλωμαι· καί μέ τις ἔχει 
φιλοτιμία καὶ ζῆλος ἡμερώτερον αὐτοῦ φανῆναι· εἰ 
δ' οἴχεται τὰ ἐμά, Ζεῦ πατρῷε Περσῶν καὶ βασίλειοι 
θεοί, μηδεὶς εἰς τὸν Κύρου θρόνον ἄλλος ἢ Ἀλέξανδρος 
καθίσειε.‘ τοῦτ' εἰσποίησις ἦν Ἀλεξάνδρου διὰ θεῶν 
μαρτύρων. | οὕτω νικῶσιν ἀρετῇ. 
  Πρόσγραψον, εἰ βούλει, τῇ Τύχῃ τὰ Ἄρβηλα καὶ 
τὴν Κιλικίαν, καὶ τἄλλα, ἃ γέγονε βίας ἔργα καὶ πολέμου· 
Τύχη τὴν Τύρον ἔσεισεν αὐτῷ, καὶ Τύχη τὴν Αἴγυπτον 
ἀνέῳξε· διὰ Τύχην Ἁλικαρνασσὸς ἔπεσε καὶ Μίλητος 
ἑάλω καὶ Μαζαῖος Εὐφράτην ἔρημον ἀπέλιπε καὶ νεκρῶν 
τὸ Βαβυλώνιον ἐπλήσθη πεδίον· ἀλλ' οὔτι γε σώφρων 
ἀπὸ Τύχης οὔτ' ἐγκρατὴς διὰ Τύχην, οὔτ' ἀνάλωτον 
ὑφ' ἡδονῆς ἡ Τύχη καὶ ἄτρωτον ἐπιθυμίαις κατακλείσασα 
τὴν ψυχὴν ἐφρούρει. καὶ μὴν ταῦτ' ἦν, οἷς αὐτὸν ἐτρέψατο 
Δαρεῖον· τἄλλα δ' ὅπλων ἦσαν ἧτται καὶ ἵππων καὶ 
μάχαι καὶ φόνοι καὶ φυγαὶ ἀνδρῶν. τὴν δὲ μεγάλην καὶ 
ἀναντίρρητον ἧτταν ἡττήθη Δαρεῖος καὶ ἐνέκλινεν ἀρετῇ  
καὶ μεγαλοφροσύνῃ καὶ ἀνδρείᾳ καὶ δικαιοσύνῃ, θαυ-
μάσας τὸ ἐν ἡδονῇ καὶ πόνοις καὶ χάρισιν ἀνίκητον. 
ἐπεί γ' ἐν πέλταις καὶ σαρίσσαις καὶ ἀλαλαγμοῖς καὶ 
συρράξεσιν ὅπλων ἀνίκητος ἦν καὶ 〈Ἀ〉ταρρίας ὁ Δεινο-
μένους καὶ Ἀντιγένης ὁ Πελληναῖος καὶ Φιλώτας ὁ 
Παρμενίωνος, ἀλλὰ πρὸς ἡδονὰς καὶ γύναια καὶ χρυσίον 
καὶ ἀργύριον οὐθέν τι βελτίους τῶν αἰχμαλώτων· ἀλλ' 
Ἀταρρίας μὲν ὅτε τῶν χρεῶν ἠλευθέρου Μακεδόνας 
Ἀλέξανδρος καὶ διελύετο τοῖς δανείσασιν ὑπὲρ πάντων, 
ψευσάμενος ὀφείλειν καὶ δανειστήν τινα φάσκοντα εἶναι 
τῇ τραπέζῃ προσαγαγών, εἶτα φωραθεὶς ὀλίγου διέ-
φθειρεν αὐτὸς ἑαυτόν· εἰ μὴ γνοὺς Ἀλέξανδρος ἀφῆκε τῆς 
αἰτίας αὐτὸν καὶ συνεχώρησεν ἔχειν τἀργύριον, ἀναμνη-
σθεὶς ὅτι Φιλίππου προσμαχομένου Περίνθῳ βέλει πλη-
γεὶς εἰς τὸν ὀφθαλμὸν οὐ παρέσχεν οὐδ' ὑπέμεινεν ἐξαιρε-
θῆναι τὸ βέλος αὑτοῦ πρὶν ἢ τρέψασθαι τοὺς πολεμίους. 
Ἀντιγένης δὲ τοῖς ἀποπεμφθεῖσιν εἰς Μακεδονίαν διὰ 
νόσον καὶ πήρωσιν ἀναμίξας ἑαυτὸν καὶ ἀπογραψάμενος, 
ὡς ἐλήφθη μηδὲν κακὸν ἔχων, ἀλλὰ προσποιούμενος 
ἀρρωστίαν τινά, ἀνὴρ πολεμικὸς καὶ τραυμάτων τὸ σῶμα 
μεστὸς ὀφθεὶς ἠνίασε τὸν Ἀλέξανδρον· πυνθανομένου δὲ 
τὴν αἰτίαν ὡμολόγησε Τελεσίππας ἐρᾶν καὶ συνακολου-
θεῖν ἐπὶ θάλασσαν ἀπιούσῃ μὴ δυνάμενος ἀπολειφθῆναι. 
’καὶ τίνος‘ ἔφη ’τὸ γύναιόν ἐστιν‘ ὁ Ἀλέξανδρος ’καὶ 
πρὸς τίνα δεῖ διαλέγεσθαι;‘ τοῦ δ' Ἀντιγένους εἰπόντος ὡς 
ἐλευθέρα ἐστίν, ’οὐκοῦν‘ εἶπε ’πείθωμεν αὐτὴν κατα-
μένειν, ἐπαγγελλόμενοι καὶ διδόντες.‘ οὕτω παντὶ μᾶλλον  
ἐρῶντι συγγνώμην εἶχεν ἢ αὑτῷ. καὶ μὴν καὶ Φιλώτας 
ὁ Παρμενίωνος τροφόν τινα τῶν κακῶν ἔσχε τὴν ἀκρα-
σίαν. Ἀντιγόνα γὰρ ἦν Πελλαῖον γύναιον ἐν τοῖς περὶ 
Δαμασκὸν αἰχμαλώτοις, ἡλώκει δ' ὑπ' Αὐτοφραδάτου 
πρότερον εἰς Σαμοθρᾴκην διαπλεύσασα, τὴν δ' ὄψιν ἦν 
ἱκανή, καὶ τὸν Φιλώταν ἁψάμενον αὐτῆς εἶχε μάλα. καὶ 
δὴ ὁ σιδάρεος † ἔκ τινος πεπαινόμενος οὐκ ἐκράτει τῶν 
λογισμῶν ἐν ταῖς ἡδοναῖς, ἀλλ' ἀνοιγόμενος ἐξέφερε πολλὰ 
τῶν ἀπορρήτων πρὸς αὐτήν. ’τί γὰρ ἦν ἐκεῖνος ὁ Φίλιππος, 
εἰ μὴ Παρμενίων; τί δ' Ἀλέξανδρος οὗτος, εἰ μὴ Φιλώτας; 
ποῦ δ' ὁ Ἄμμων, ποῦ δ' οἱ δράκοντες, ἂν ἡμεῖς μὴ θέλωμεν;‘ 
τούτους τοὺς λόγους ἡ Ἀντιγόνα πρός τινα τῶν συνήθων 
ἐξήνεγκε γυναικῶν, ἐκείνη δὲ πρὸς Κρατερόν· Κρατερὸς 
δὲ πρὸς Ἀλέξανδρον αὐτὴν εἰσήγαγε τὴν Ἀντιγόναν κρύφα, 
καὶ τοῦ μὲν σώματος οὐκ ἔθιγεν ἀλλ' ἀπέσχετο· τὸν δὲ 
Φιλώταν ὑποικουρῶν δι' αὐτῆς ὅλον ἐφώρασε, καὶ πλέον 
ἢ ἑπτὰ ἐτῶν διαγενομένων, οὐκ ἐν οἴνῳ ποτὲ τὴν ὑπόνοιαν 
ταύτην ἐξέφηνεν ὁ μεθύων, οὐ δι' ὀργὴν ὁ θυμοειδής, οὐ 
πρὸς φίλον ὁ πάντα πιστεύων Ἡφαιστίωνι καὶ πάντων | 
μεταδιδούς. λέγεται γὰρ ὅτι καὶ τῆς μητρὸς ἀπόρρητον 
ἐπιστολὴν λύσαντος αὐτοῦ καὶ σιωπῇ πρὸς ἑαυτὸν ἀνα-
γινώσκοντος, Ἡφαιστίων ἀτρέμα παραβάλλων τὴν κεφα-
λὴν συνανεγίνωσκεν· ὁ δὲ κωλῦσαι μὲν οὐχ ὑπέμεινεν,  
ἐξελὼν δὲ τὸν δακτύλιον προσέθηκε τὴν σφραγῖδα τῷ 
στόματι τοῦ Ἡφαιστίωνος. 
  Ἀλλὰ ταῦτα μὲν ἄν τις ἀπείποι λέγων, οἷς ἀποδεί-
κνυται κάλλιστα καὶ βασιλικώτατα τὴν ἐξουσίαν δια-
τιθέμενος. καὶ γὰρ εἰ διὰ Τύχην μέγας γέγονε, μείζων 
ἐστίν, ὅτι τῇ Τύχῃ καλῶς κέχρηται· καὶ ὅσῳ τις ἂν μᾶλλον 
αὐτοῦ τὴν Τύχην ἐπαινῇ, τοσούτῳ μᾶλλον αὔξει τὴν 
ἀρετήν, δι' ἣν ἄξιος τῆς Τύχης ἐγένετο. οὐ μὴν ἀλλ' ἤδη 
πρὸς τὰ πρῶτα τῆς αὐξήσεως αὐτοῦ καὶ τὰς ἀρχὰς τῆς 
δυνάμεως βαδίζω, καὶ σκοπῶ τί τὸ τῆς Τύχης ἔργον ἐν 
ἐκείνοις γέγονε, δι' ὅ φασιν Ἀλέξανδρον ὑπὸ τῆς Τύχης 
μέγαν γεγονέναι. πῶς γὰρ οὐχί; τὸν ἄτρωτον, ὦ Ζεῦ, 
τὸν ἀναίμακτον, τὸν ἀστράτευτον, ὃν χρεμετίσας ἵππος 
εἰς τὸν Κύρου θρόνον ἐκάθισεν, ὡς Δαρεῖον τὸν Ὑστά-
σπου πρότερον, ἢ κολακευθεὶς ἀνὴρ ὑπὸ τῆς γυναικός, 
ὡς Ξέρξην Δαρεῖος ὑπ' Ἀτόσσης; ἐπὶ θύρας αὐτῷ τὸ 
διάδημα τῆς Ἀσίας ἦλθεν, ὥσπερ Ὀάρσῃ διὰ Βαγώαν, 
καὶ στολὴν ἐκδυσάμενος ἀστάνδου περιέθετο τὴν βασι-
λικὴν καὶ ὀρθοπαγῆ κίταριν; ἐξαίφνης καὶ ἀπροσδοκήτως 
κλήρῳ λαχὼν τῆς οἰκουμένης ἐβασίλευσεν, ὡς Ἀθήνησι 
κλήρῳ θεσμοθετοῦσι καὶ ἄρχουσι; βούλει μαθεῖν, πῶς 
βασιλεύουσιν ἄνθρωποι διὰ Τύχην; ἐξέλιπέ ποτ' Ἀργείοις 
τὸ Ἡρακλειδῶν γένος, ἐξ οὗ βασιλεύεσθαι πάτριον ἦν 
αὐτοῖς· ζητοῦσι δὲ καὶ διαπυνθανομένοις ὁ θεὸς ἔχρησεν 
ἀετὸν δείξειν· καὶ μεθ' ἡμέρας ὀλίγας ἀετὸς ὑπερφανεὶς 
καὶ κατάρας ἐπὶ τὴν Αἴγωνος οἰκίαν ἐκάθισε, καὶ βασι- 
λεὺς ᾑρέθη Αἴγων. πάλιν ἐν Πάφῳ, τοῦ βασιλεύοντος 
ἀδίκου καὶ πονηροῦ φανέντος, ἐκβαλὼν τοῦτον Ἀλέξανδρος 
ἕτερον ἐζήτει, τοῦ Κινυραδῶν γένους ἤδη φθίνειν καὶ 
ἀπολείπειν δοκοῦντος. ἕνα δ' οὖν ἔφασαν περιεῖναι πένητα 
καὶ ἄδοξον ἄνθρωπον ἐν κήπῳ τινὶ παρημελημένως 
διατρεφόμενον. ἐπὶ τοῦτον οἱ πεμφθέντες ἧκον, εὑρέθη 
δὲ πρασιαῖς ὕδωρ ἐπαντλῶν· καὶ διεταράχθη τῶν στρα-
τιωτῶν ἐπιλαμβανομένων αὐτοῦ καὶ βαδίζειν κελευόντων. 
ἀχθεὶς δὲ πρὸς Ἀλέξανδρον ἐν εὐτελεῖ σινδονίσκῃ βασιλεὺς 
ἀνηγορεύθη καὶ πορφύραν ἔλαβε καὶ εἷς ἦν τῶν ἑταίρων 
προσαγορευομένων· ἐκαλεῖτο δ' Ἀβδαλώνυμος. οὕτως αἱ 
τύχαι ποιοῦσι βασιλεῖς, μεταμφιάζουσι, μεταγράφουσι 
ταχύ, ῥᾳδίως, μὴ προσδεχομένους μηδ' ἐλπίζοντας. 
  Ἀλεξάνδρῳ δὲ τί παρ' ἀξίαν, τί ἀνιδρωτί, τί ἀναιμωτί, 
τί προῖκα, τί μὴ πονήσαντι τῶν μεγάλων; αἵματι κεκρα-
μένους ποταμοὺς ἔπιε καὶ νεκροῖς γεγεφυρωμένους διέβη, 
καὶ πόαν ἔφαγε διὰ λιμὸν ἣν πρώτην εἶδε, καὶ βάθεσι 
χιόνων κατακεχωσμένα ἔθνη καὶ πόλεις ὑπὸ γῆν δε-
δυκυίας ἐξώρυξε, καὶ θάλατταν μαχομένην ἔπλευσε, καὶ 
θῖνας ἀνύδρους τὰς Γεδρωσίων καὶ Ἀραχωσίων ὁδεύων 
ἐν θαλάσσῃ πρότερον ἢ ἐν γῇ φυτὸν εἶδεν. εἰ γὰρ ἦν ὡς 
πρὸς ἄνθρωπον ἀγαγεῖν Παρρησίαν ὑπὲρ Ἀλεξάνδρου πρὸς  
τὴν Τύχην, οὐκ ἂν εἶπε ’ποῦ σὺ καὶ πότε ταῖς Ἀλεξάνδρου 
πράξεσιν ὁδὸν ἔδωκας; ποίαν πέτραν ἀναιμωτὶ διὰ σὲ 
εἷλε; ποίαν πόλιν ἀφρούρητον αὐτῷ παρέδωκας ἢ ποίαν 
ἄνοπλον φάλαγγα; τίς εὑρέθη βασιλεὺς ῥᾴθυμος ἢ στρα-
τηγὸς ἀμελὴς ἢ κοιμώμενος πυλωρός; ἀλλ' οὐδ' εὔβατος 
ποταμὸς οὐδὲ χειμὼν μέτριος οὐδὲ θέρος ἄλυπον. | ἄπιθι 
πρὸς Ἀντίοχον τὸν Σελεύκου, πρὸς Ἀρτοξέρξην τὸν Κύρου 
ἀδελφόν· ἄπελθε πρὸς Πτολεμαῖον τὸν Φιλάδελφον. ἐκεί-
νους ζῶντες οἱ πατέρες βασιλεῖς ἀνηγόρευσαν, ἐκεῖνοι μάχας 
ἀδακρύτους ἐνίκων, ἐκεῖνοι πανηγυρίζοντες ἐν πομπαῖς 
καὶ θεάτροις διετέλεσαν, ἐκείνων ἕκαστος δι' εὐτυχίαν 
βασιλεύων ἐγήρασεν. Ἀλεξάνδρου δ' εἰ μηδὲν ἄλλο, τὸ σῶμ' 
ἰδοῦ κατατετρωμένον· ἐξ ἄκρας κεφαλῆς ἄχρι ποδῶν δια-
κέκοπται καὶ περιτέθλασται τυπτόμενον ὑπὸ τῶν πολε-
μίων (Hom. Λ 265. 541) ‘ἔγχεΐ τ' ἄορί τε μεγάλοισί τε 
χερμαδίοισιν·’ ἐπὶ Γρανίκου ξίφει διακοπεὶς τὸ κράνος 
ἄχρι τῶν τριχῶν, ἐν Γάζῃ βέλει πληγεὶς τὸν ὦμον, ἐν 
Μαρακάνδοις τοξεύματι τὴν κνήμην ὥστε τῆς κερκίδος 
τὸ ὀστέον ἀποκλασθὲν ὑπὸ τῆς πληγῆς ἐξαλέγθαι· περὶ 
τὴν Ὑρκανίαν λίθῳ τὸν τράχηλον, ἐξ οὗ καὶ τὰς ὄψεις 
ἀμαυρωθεὶς ἐφ' ἡμέρας πολλὰς ἐν φόβῳ πηρώσεως ἐγέ-
νετο· πρὸς Ἀσσακάνοις Ἰνδικῷ βέλει τὸ σφυρόν, ὅτε καὶ 
πρὸς τοὺς κόλακας εἶπεν ἐπιμειδιάσας ‘τουτὶ μὲν αἷμα, 
οὐκ (Hom. Ε 340) ’ἰχώρ, οἷός πέρ τε ῥέει μακάρεσσι 
θεοῖσιν‘·’ ἐν Ἰσσῷ ξίφει τὸν μηρόν, ὡς Χάρης (fr. 1) φησίν, 
ὑπὸ Δαρείου τοῦ βασιλέως εἰς χεῖρας αὐτῷ συνδραμόν-
τος· αὐτὸς δ' Ἀλέξανδρος ἁπλῶς γράφων καὶ μετὰ πάσης  
ἀληθείας πρὸς Ἀντίπατρον ‘συνέβη δέ μοι’ φησί ‘καὶ 
αὐτῷ ἐγχειριδίῳ πληγῆναι εἰς τὸν μηρόν· ἀλλ' οὐδὲν 
ἄτοπον οὔτε παραχρῆμα οὔθ' ὕστερον ἐκ τῆς πληγῆς 
ἀπήντησεν.’ ἐν Μαλλοῖς τοξεύματι διπήχει διὰ τοῦ 
θώρακος εἰς τὸ στῆθος· ὑ**** πελάσας ἔλαβε κατὰ τοῦ 
αὐχένος, ὡς Ἀριστόβουλος (fr. 28a b) ἱστόρηκε. διαβὰς δὲ 
τὸν Τάναϊν ἐπὶ τοὺς Σκύθας καὶ τρεψάμενος, ἐδίωξεν 
ἵππῳ πεντήκοντα καὶ ἑκατὸν σταδίους, ὑπὸ διαρροίας 
ἐνοχλούμενος. 
  Εὖγ', ὦ Τύχη, τὸν Ἀλέξανδρον αὔξεις καὶ μέγαν 
ποιεῖς, διορύττουσα πανταχόθεν, ὑπερείπουσα, πᾶν μέρος 
ἀνοίγουσα τοῦ σώματος· οὐχ ὥσπερ ἡ Ἀθηνᾶ πρὸ τοῦ 
Μενελάου (Hom. Δ 129) τὸ βέλος εἰς τὰ καρτερώτατα τῶν 
ὅπλων ὑπάγουσα θώρακι καὶ μίτρᾳ καὶ ζωστῆρι τῆς 
πληγῆς τὸν τόνον ἀφεῖλε θιγούσης τοῦ σώματος, ὅσον 
αἵματι πρόφασιν ῥυῆναι, ἀλλὰ γυμνὰ παρέχουσα τοῖς 
βέλεσι τὰ καίρια, καὶ δι' ὀστέων ἐλαύνουσα τὰς πληγάς, 
καὶ περιτρέχουσα κύκλῳ τὸ σῶμα, καὶ πολιορκοῦσα τὰς 
ὄψεις, τὰς βάσεις, ἐμποδίζουσα τὰς διώξεις, περισπῶσα 
τὰς νίκας, ἀνατρέπουσα τὰς ἐλπίδας.‘ ἐμοὶ μὲν οὐδεὶς 
βαρυτέρᾳ δοκεῖ κεχρῆσθαι Τύχῃ τῶν βασιλέων, καίτοι 
πολλοῖς ἐνέπεσε σκληρὰ καὶ βάσκανος· ἀλλ' ὡς σκηπτὸς 
ἀπέκοψε τοὺς ἄλλους καὶ διέφθειρε, πρὸς δ' Ἀλέξανδρον  
αὐτῆς τὸ δυσμενὲς γέγονε φιλόνεικον καὶ δύσερι καὶ 
δυσεκβίαστον, ὥσπερ πρὸς τὸν Ἡρακλέα. ποίους γὰρ 
Τυφῶνας ἢ πελωρίους γίγαντας οὐκ ἀνέστησεν ἀνταγωνι-
στὰς ἐπ' αὐτόν; ἢ τίνας οὐκ ὠχύρωσε τῶν πολεμίων 
πλήθεσιν ὅπλων ἢ βάθεσι ποταμῶν ἢ τραχύτησι κρη-
μνῶν ἢ θηρίων ἀλκαῖς ἀλλοφύλων; εἰ δὲ μὴ μέγ' 
ἦν τὸ Ἀλεξάνδρου φρόνημα μηδ' ἀπ' ἀρετῆς ὁρμώμενον 
μεγάλης ἐξανέφερε καὶ διηρείδετο πρὸς τὴν Τύχην, 
οὐκ ἂν ἔκαμε καὶ ἀπηγόρευσε παραταττόμενος ἐξοπλιζό-
μενος πολιορκῶν διώκων Βάκτρα Μαράκανδα Σογδιανούς, 
μετακαλούμενος ἀποστάσεσι μυρίαις, ἀποτροπαῖς σκιρτή-
σεσιν ἐθνῶν, βασιλέων ἀφηνιασμοῖς, ἐν ἔθνεσιν ἀπίστοις 
καὶ ἐπιβούλοις ὕδραν τέμνων ἀεί τισι πολέμοις ἐπιβλα-
στάνουσαν; 
  Ἄτοπόν τι δόξω λέγειν, ἐρῶ δ' ἀληθές· μικροῦ 
διὰ τὴν Τύχην Ἀλέξανδρος ἀπώλεσε τὸ δοκεῖν Ἄμμωνος 
εἶναι. τίς γὰρ ἐκ θεῶν γεγονὼς ἐπισφαλεῖς οὕτω καὶ 
πολυπόνους καὶ τλήμονας ἐξεμόχθησεν ἄθλους πλὴν ὁ 
Διὸς Ἡρακλῆς; | ἀλλ' ἐκείνῳ μὲν εἷς ἀνὴρ ὑβριστὴς ἐπέ-
ταττε λέοντας αἱρεῖν καὶ κάπρους διώκειν καὶ σοβεῖν 
ὄρνιθας, ἵνα μὴ σχολάζῃ τοῖς μείζοσι περιιών, Ἀνταίους 
κολάζειν καὶ Βουσίριδας παύειν μιαιφονοῦντας· Ἀλεξάν-
δρῳ δ' ἐπέταττε μὲν ἡ Ἀρετὴ τὸν βασιλικὸν καὶ θεῖον 
ἆθλον, οὗ τέλος ἦν οὐ χρυσὸς ὑπὸ μυρίων καμήλων  
παρακομιζόμενος οὐδὲ τρυφαὶ Μηδικαὶ καὶ τράπεζαι καὶ 
γυναῖκες οὐδὲ Χαλυβώνιος οἶνος οὐδ' Ὑρκανικοὶ ἰχθύες, 
ἀλλ' ἑνὶ κόσμῳ κοσμήσαντα πάντας ἀνθρώπους μιᾶς 
ὑπηκόους ἡγεμονίας καὶ μιᾶς ἐθάδας διαίτης καταστῆσαι. 
τοῦτον ἐκ παιδὸς ἔμφυτον ἔχων ἔρωτα συντρεφόμενον 
καὶ συναυξανόμενον, ὡς ἀφίκοντο πρέσβεις παρὰ τοῦ 
Περσῶν βασιλέως πρὸς Φίλιππον, ὁ δ' οὐκ ἔνδημος ἦν, 
φιλοφρονούμενος καὶ ξενίζων αὐτοὺς Ἀλέξανδρος οὐδὲν 
ἠρώτα παιδικόν, οἷον οἱ ἄλλοι, περὶ τῆς χρυσῆς ἀναδενδρά-
δος ἢ τῶν κρεμαστῶν κήπων ἢ πῶς ὁ βασιλεὺς κεκό-
σμηται, ἀλλ' ὅλος ἐν τοῖς κυριωτάτοις ἦν τῆς ἡγεμονίας, 
διαπυνθανόμενος πόση δύναμις ἡ Περσῶν, ποῦ τεταγ-
μένος βασιλεὺς ἐν ταῖς μάχαις διαγωνίζεται (καθάπερ 
Ὀδυσσεὺς ἐκεῖνος (Hom. Κ 407) ’ποῦ δέ οἱ ἔντεα κεῖται 
ἀρήια, ποῦ δέ οἱ ἵπποι;‘), τίνες ὁδοὶ βραχύταται τοῖς ἄνω 
πορευομένοις ἀπὸ θαλάττης· ὥστε τοὺς ξένους ἐκπεπλῆ-
χθαι καὶ λέγειν ὡς ’ὁ παῖς οὗτος βασιλεὺς μέγας, ὁ δ' 
ἡμέτερος πλούσιος.‘ ἐπεὶ δὲ Φιλίππου τελευτήσαντος 
ὥρμητο διαβαλεῖν καὶ ταῖς ἐλπίσιν ἤδη καὶ ταῖς παρα-
σκευαῖς ἐμπεφυκὼς ἔσπευδεν ἅψασθαι τῆς Ἀσίας, ἐνίστατο 
δὴ ἡ Τύχη καὶ ἀπέστρεφε καὶ ἀνθεῖλκεν ὀπίσω καὶ 
μυρίας περιέβαλλεν ἀσχολίας καὶ διατριβὰς ἐπιλαμβανο-
μένη· 〈ἣ〉 πρῶτον αὐτῷ τὰ βαρβαρικὰ τῶν προσοίκων 
διετάραξεν, Ἰλλυρικοὺς καὶ Τριβαλλικοὺς μηχανωμένη 
πολέμους· οἷς μέχρι Σκυθίας τῆς παρ' Ἴστρον ἀπο- 
σπασθεὶς ἀπὸ τῶν ἄνω πράξεων καὶ περιδραμὼν καὶ 
κατεργασάμενος πάντα κινδύνοις καὶ ἀγῶσι μεγάλοις, 
αὖθις ὥρμητο καὶ ἔσπευδε πρὸς τὴν διάβασιν [πάλιν]· ἡ 
δὲ πάλιν αὐτῷ τὰς Θήβας ἐνέσεισε καὶ πόλεμον Ἑλλη-
νικὸν ἐμποδὼν κατέβαλε, καὶ δεινὴν πρὸς ἄνδρας ὁμοφύ-
λους καὶ συγγενεῖς διὰ φόνου καὶ σιδήρου καὶ πυρὸς 
ἀνάγκην ἀμύνης, ἀτερπέστατον τέλος ἔχουσαν. ἐκ τούτου 
διέβαινεν, ὡς μὲν Φύλαρχός φησιν, ἡμερῶν τριάκοντ' 
ἔχων ἐφόδιον, ὡς δ' Ἀριστόβουλος, ἑβδομήκοντα τάλαντα· 
τῶν δ' οἴκοι κτημάτων καὶ προσόδων βασιλικῶν διένειμε 
τὰς πλείστας τοῖς ἑταίροις, μόνος δὲ Περδίκκας οὐδὲν 
ἔλαβε διδόντος, ἀλλ' ἠρώτησε ’σαυτῷ δὲ τί καταλείπεις, 
Ἀλέξανδρε;‘ τοῦ δ' εἰπόντος ὅτι ’τὰς ἐλπίδας‘, ’οὐκοῦν‘ 
ἔφη ’καὶ ἡμεῖς τούτων μεθέξομεν· οὐ γὰρ δίκαιον τὰ σὰ 
λαμβάνειν ἀλλὰ τὰ Δαρείου περιμένειν.‘ 
  Τίνες οὖν ἦσαν 〈αἱ〉 ἐλπίδες, ἐφ' αἷς διέβαινεν 
εἰς Ἀσίαν Ἀλέξανδρος; οὐ τείχεσι πόλεων μυριάνδρων 
ἐκμετρουμένη δύναμις οὐδὲ στόλοι δι' ὀρῶν πλέοντες, 
οὐδὲ μάστιγες οὐδὲ πέδαι, μανικὰ καὶ βάρβαρα κολαστή-
ρια θαλάσσης, ἀλλὰ τὰ μὲν ἐκτὸς ἐν ὀλίγοις ὅπλοις φιλο-
τιμία πολλὴ καὶ ζῆλος ἡλικίας παραλλήλου καὶ ἅμιλλα 
περὶ δόξης καὶ ἀρετῆς ἑταίρων· αὐτὸς δ' εἶχεν ἐν ἑαυτῷ 
τὰς μεγάλας ἐλπίδας, εὐσέβειαν περὶ θεοὺς πίστιν πρὸς 
φίλους, εὐτέλειαν ἐγκράτειαν εὐποιίαν, ἀφοβίαν πρὸς 
θάνατον εὐψυχίαν, φιλανθρωπίαν ὁμιλίαν εὐάρμοστον, 
ἀψευδὲς ἦθος εὐστάθειαν ἐν βουλαῖς τάχος ἐν πράξεσιν, 
ἔρωτα δόξης προαίρεσιν ἐν τῷ καλῷ τελεσιουργόν. 
Ὅμηρος μὲν γὰρ οὐ πρεπόντως οὐδὲ πιθανῶς τὸ Ἀγα- 
μέμνονος κάλλος ἐκ τριῶν συνήρμοσεν εἰκόνων ὁμοιώσας, | 
(Hom. Β 478) 
 
      ’ὄμματα καὶ κεφαλὴν ἴκελος Διὶ τερπικεραύνῳ, 
      Ἄρεϊ δὲ ζώνην, στέρνον δὲ Ποσειδάωνι.‘ 
 
τὴν δ' Ἀλεξάνδρου φύσιν, εἴπερ ἐκ πολλῶν συνήρμοσε καὶ 
συνέθηκεν ἀρετῶν ὁ γεννήσας θεός, ἆρ' οὐκ ἂν εἴποιμεν 
ἔχειν φρόνημα μὲν τὸ Κύρου, σωφροσύνην δὲ τὴν Ἀγησι-
λάου, σύνεσιν δὲ τὴν Θεμιστοκλέους, ἐμπειρίαν δὲ τὴν 
Φιλίππου, τόλμαν δὲ τὴν Βρασίδου, δεινότητα δὲ καὶ 
πολιτείαν τὴν Περικλέους; τῶν δ' ἔτι παλαιοτέρων σωφρο-
νέστερος μὲν Ἀγαμέμνονος· ὁ μὲν γὰρ προύκρινε τῆς 
γαμετῆς τὴν αἰχμάλωτον, ὁ δὲ καὶ πρὶν ἢ γῆμαι τῶν 
ἁλισκομένων ἀπείχετο. μεγαλοψυχότερος δ' Ἀχιλλέως· ὁ 
μὲν γὰρ χρημάτων ὀλίγων τὸν Ἕκτορος νεκρὸν ἀπελύ-
τρωσεν, ὁ δὲ πολλοῖς χρήμασι Δαρεῖον ἔθαψε· καὶ ὁ μὲν 
παρὰ τῶν φίλων δῶρα καὶ μισθὸν ἀντὶ τῆς ὀργῆς διαλλα-
γεὶς ἔλαβεν, ὁ δὲ τοὺς πολεμίους κρατῶν ἐπλούτιζεν. 
εὐσεβέστερος δὲ Διομήδους· ὁ μὲν γὰρ μάχεσθαι θεοῖς 
ἦν ἕτοιμος, ὁ δὲ πάντα τοὺς θεοὺς ἐνόμιζε κατορθοῦν. 
ποθεινότερος δὲ τοῖς προσήκουσιν Ὀδυσσέως· ἐκείνου 
μὲν γὰρ ἡ τεκοῦσα διὰ λύπην ἀπέθανε, τούτῳ δ' ἡ τοῦ 
πολεμίου μήτηρ ὑπ' εὐνοίας συναπέθανε. 
  Τὸ δ' ὅλον, εἰ μὲν καὶ Σόλων διὰ Τύχην ἐπολιτεύ-
σατο καὶ Μιλτιάδης διὰ Τύχην ἐστρατήγησε καὶ Ἀρι-
στείδης ἀπὸ Τύχης ἦν δίκαιος, οὐδὲν ἄρα τῆς Ἀρετῆς 
ἔργον ἐστίν, ἀλλ' ὄνομα τοῦτο καὶ λόγος ἔχων δόξαν 
ἄλλως διέξεισι τοῦ βίου, πλαττόμενος ὑπὸ τῶν σοφιστῶν  
καὶ τῶν νομοθετῶν. εἰ δὲ τούτων καὶ τῶν ὁμοίων ἀνδρῶν 
ἕκαστος πένης μὲν ἢ πλούσιος ἢ ἀσθενὴς ἢ ἰσχυρὸς ἢ 
ἄμορφος ἢ καλὸς ἢ εὔγηρως ἢ ὠκύμορος διὰ τύχην 
γέγονε, μέγαν δὲ στρατηγὸν καὶ μέγαν νομοθέτην καὶ 
μέγαν ἐν ἀρχαῖς καὶ πολιτείαις ἕκαστος ἑαυτὸν ἀρετῇ καὶ 
λόγῳ παρέσχηκε, φέρε θεῶ τὸν Ἀλέξανδρον ἅπασι παρα-
βάλλων. Σόλων χρεῶν ἀποκοπὴν ἐν Ἀθήναις ἐποίησε, 
σεισάχθειαν προσαγορεύσας· Ἀλέξανδρος δὲ τὰ χρέα τοῖς 
δανείσασιν ὑπὲρ τῶν ὀφειλόντων αὐτὸς ἐξέτισε. Περικλῆς 
φορολογήσας τοὺς Ἕλληνας ἐκ τῶν χρημάτων ἐκόσμησεν 
ἱεροῖς τὴν ἀκρόπολιν· Ἀλέξανδρος δὲ τὰ τῶν Βαρβάρων 
χρήματα λαβὼν ἔπεμψεν εἰς τὴν Ἑλλάδα, ναοὺς τοῖς 
θεοῖς ἀπὸ μυρίων ταλάντων οἰκοδομῆσαι κελεύσας. Βρα-
σίδαν ἐν τῇ Ἑλλάδι περιβόητον ἐποίησε τὸ πρὸς Μεθώνῃ 
διαδραμεῖν τὸ στρατόπεδον τῶν πολεμίων βαλλόμενον 
παρὰ τὴν θάλασσαν· Ἀλεξάνδρου δ' ἐν Ὀξυδράκαις τὸ 
δεινὸν ἐκεῖνο πήδημα καὶ ἄπιστον ἀκούουσι καὶ θεωμέ-
νοις φοβερόν, ἐκ τειχῶν ἀφέντος ἑαυτὸν εἰς τοὺς πολε-
μίους δόρασι καὶ βέλεσι καὶ ξίφεσι γυμνοῖς ἐκδεχομένους, 
τίνι ἄν τις εἰκάσειεν ἢ πυρὶ κεραυνίῳ ῥαγέντι καὶ φερο-
μένῳ μετὰ πνεύματος, οἷον ἐπὶ γῆν κατέσκηψε ’φάσμα 
Φοίβου φλογοειδέσιν ὅπλοις‘ περιλαμπόμενον; οἱ δὲ τὸ 
πρῶτον ἐκπλαγέντες ἅμα φρίκῃ διέτρεσαν καὶ ἀνεχώρη-
σαν, εἶθ' ὡς ἑώρων ἄνθρωπον ἕνα πολλοῖς ἐπιφερόμενον, 
ἀντέστησαν. ἐνταῦθ' ἄρ' ἡ Τύχη μεγάλα καὶ λαμπρὰ 
διέφηνεν ἔργα τῆς πρὸς Ἀλέξανδρον εὐμενείας, ὅτ' αὐτὸν 
μὲν εἰς χωρίον ἄσημον καὶ βάρβαρον ἐμβαλοῦσα κατέ- 
κλεισε καὶ περιετείχισε, τοὺς δ' ὑπὸ σπουδῆς ἐπιβοη-
θοῦντας ἔξωθεν καὶ τῶν τειχῶν ἐφιεμένους, κλάσασα καὶ 
συντρίψασα τὰς κλίμακας, ὑπεσκέλισε καὶ κατεκρήμνισε. 
τριῶν δ' οἵπερ ἔφθησαν μόνοι τοῦ τείχους λαβέσθαι καὶ 
καθέντες ἑαυτοὺς παραστῆναι τῷ βασιλεῖ, τὸν μὲν εὐθὺς 
ἀνήρπασε καὶ προανεῖλεν, ὁ δὲ τοξεύμασι πολλοῖς δια-
πεπαρμένος, ὅσον ὁρᾶν καὶ συναισθάνεσθαι μόνον ἀπεῖχε 
τοῦ τεθνάναι· | κεναὶ δ' ἔξωθεν προσδρομαὶ καὶ ἀλαλαγμοὶ 
Μακεδόνων, οὐ μηχανῆς τινος οὐκ ὀργάνων παρόντων, 
ἀλλ' ὑπὸ σπουδῆς ξίφεσι τυπτόντων τὰ τείχη καὶ χερσὶ 
γυμναῖς περιρρῆξαι καὶ μονονοὺ διαφαγεῖν βιαζομένων. 
ὁ δ' εὐτυχὴς βασιλεὺς καὶ ὑπὸ τῆς Τύχης φυλαττόμενος 
ἀεὶ καὶ δορυφορούμενος, ὥσπερ θηρίον ἄρκυσιν ἐνσχε-
θείς, ἔρημος καὶ ἀβοήθητος, οὐχ ὑπὲρ Σούσων οὐδὲ 
Βαβυλῶνος οὐδὲ 〈τοῦ〉 Βάκτρα λαβεῖν οὐδὲ τοῦ μεγά-
λου Πώρου κρατῆσαι (τοῖς γὰρ ἐνδόξοις καὶ μεγάλοις 
ἀγῶσι, κἂν δυστυχῶνται, τὸ γοῦν αἰσχρὸν οὐ πρόσεστιν)· 
ἀλλ' οὕτω δύσερις ἦν καὶ βάσκανος ἡ Τύχη καὶ φιλο-
βάρβαρος καὶ μισαλέξανδρος, ὥστε μὴ τὸ σῶμα μόνον 
αὐτοῦ μηδὲ τὸν βίον, ἀλλὰ καὶ τὴν δόξαν ἀνελεῖν ὅσον ἐφ' 
ἑαυτῇ καὶ διαφθεῖραι τὴν εὔκλειαν. οὐ γὰρ παρ' Εὐφράτην 
Ἀλέξανδρον ἢ Ὑδάσπην πεσόντα κεῖσθαι δεινὸν ἦν, οὐδ' 
ἀγεννὲς ἐν χερσὶ Δαρείου γενόμενον καὶ ἵπποις καὶ ξίφεσι 
καὶ κοπίσι Περσῶν ἀμυνομένων ὑπὲρ τοῦ βασιλέως ἀπο-
θανεῖν· οὐδὲ τῶν Βαβυλῶνος ἐπιβαίνοντα τειχῶν σφαλῆναι 
καὶ πεσεῖν ἀπ' ἐλπίδος μεγάλης. οὕτω Πελοπίδας καὶ 
Ἐπαμεινώνδας· ἀρετῆς ὁ τούτων θάνατος ἦν, οὐ δυστυ-
χίας ἐπὶ τηλικούτοις. τῆς δὲ νῦν ἐξεταζομένης Τύχης  
οἷον τὸ ἔργον, 〈ἐν〉 ἐσχατιᾷ βαρβάρου παραποταμίας καὶ 
τείχεσιν ἀδόξου πολίχνης περιβαλούσης καὶ ἀποκρυψάσης 
τὸν τῆς οἰκουμένης βασιλέα καὶ κύριον ὅπλοις ἀτίμοις καὶ 
σκεύεσι τοῖς παρατυχοῦσι τυπτόμενον καὶ βαλλόμενον 
ἀπολέσθαι. καὶ γὰρ κοπίδι τὴν κεφαλὴν διὰ τοῦ κράνους 
ἐπλήγη, καὶ βέλει τις ἀπὸ τόξου τὸν θώρακα διέκοψεν, 
οὗ τοῖς περὶ τὸν μαστὸν ἐνερεισθέντος ὀστέοις καὶ κατα-
παγέντος ὁ μὲν καυλὸς ἐξεῖχε βαρύνων, τῆς δ' ἀκίδος ὁ 
σίδηρος τεσσάρων δακτύλων εὖρος ἔσχε καὶ πέντε μῆκος. 
ἔσχατον δὲ τῶν δεινῶν, ὁ μὲν ἠμύνετο τοὺς κατὰ στόμα 
καὶ τὸν βαλόντα καὶ πελάσαι τολμήσαντα μετὰ ξίφους 
αὐτὸς τῷ ἐγχειριδίῳ φθάσας κατέβαλε καὶ ἀπέκτεινεν· 
ἐν τούτῳ δέ τις δραμὼν ἐκ μυλῶνος ὑπέρῳ κατὰ τοῦ 
αὐχένος ὄπισθεν πληγὴν κατήνεγκεν, ἣ συνέχεε τὴν 
αἴσθησιν αὐτοῦ σκοτωθέντος· ἡ δ' Ἀρετὴ παρῆν, θάρσος 
μὲν αὐτῷ ῥώμην δὲ καὶ σπουδὴν τοῖς περὶ αὐτὸν ἐμποιοῦσα. 
Λιμναῖοι γὰρ καὶ Πτολεμαῖοι καὶ Λεοννάτοι, καὶ ὅσοι τὸ 
τεῖχος ὑπερκαταβάντες ἢ ῥήξαντες ἔστησαν πρὸ αὐτοῦ, 
τεῖχος ἀρετῆς ἦσαν, εὐνοίᾳ καὶ φιλίᾳ τοῦ βασιλέως τὰ 
σώματα καὶ τὰ πρόσωπα καὶ τὰς ψυχὰς προβαλλόμενοι. 
οὐ γὰρ διὰ Τύχην ἀγαθῶν βασιλέων ἑταῖροι προαποθνή-
σκουσιν ἑκουσίως καὶ προκινδυνεύουσιν, ἀλλ' ἔρωτι τῆς 
Ἀρετῆς ὥσπερ ὑπὸ φίλτρων μέλιτται τῷ ἄρχοντι προσ-
έχονται καὶ προσπεφύκασι. τίς οὖν οὐκ ἂν εἴποι τότε 
παρὼν ἀκίνδυνος θεατής, ὅτι Τύχης μέγαν ἀγῶνα κατ' 
Ἀρετῆς θεᾶται, καὶ τὸ μὲν βάρβαρον παρ' ἀξίαν ἐπικρατεῖ 
διὰ Τύχην, τὸ δ' Ἑλληνικὸν ἀντέχει παρὰ δύναμιν δι'  
Ἀρετήν, κἂν μὲν ἐκεῖνοι περιγένωνται, Τύχης καὶ δαί-
μονος φθονεροῦ καὶ νεμέσεως ἔσται τὸ ἔργον· ἂν δ' 
οὗτοι κρατήσωσιν, Ἀρετὴ καὶ τόλμα καὶ φιλία καὶ πίστις 
ἐξοίσεται τὸ νικητήριον; ταῦτα γὰρ μόνα παρῆν Ἀλεξάν-
δρῳ, τῆς δ' ἄλλης δυνάμεως καὶ παρασκευῆς στόλων καὶ 
ἵππων καὶ στρατοπέδων μέσον ἔθηκεν ἡ Τύχη τὸ τεῖχος. 
ἐτρέψαντο μὲν οὖν τοὺς βαρβάρους οἱ Μακεδόνες, καὶ 
πεσοῦσιν αὐτοῖς ἐπικατέσκαψαν τὴν πόλιν. Ἀλεξάνδρῳ δ' 
οὐδὲν ἦν ὄφελος· 〈ἀν〉ήρπαστο γὰρ μετὰ τοῦ βέλους, καὶ 
τὸν κάλαμον ἐν τοῖς σπλάγχνοις εἶχε, καὶ δεσμὸς ἦν αὐτῷ 
καὶ ἧλος τὸ τόξευμα τοῦ θώρακος πρὸς τὸ σῶμα. καὶ 
σπάσαι μὲν ὥσπερ | ἐκ ῥίζης τοῦ τραύματος βιαζομένοις 
οὐχ ὑπήκουεν ὁ σίδηρος, ἕδραν ἔχων τὰ πρὸ τῆς καρδίας 
στερεὰ τοῦ στήθους· ἐκπρῖσαι δὲ τοῦ δόνακος οὐκ ἐθάρ-
ρουν τὸ προῦχον, ἀλλ' ἐφοβοῦντο, μήπως σπαραγμῷ 
σχιζόμενον τὸ ὀστέον ὑπερβολὰς ἀλγηδόνων παράσχῃ καὶ 
ῥῆξις αἵματος ἐκ βάθους γένηται. πολλὴν δ' ἀπορίαν καὶ 
διατριβὴν ὁρῶν αὐτὸς ἐπεχείρησεν ἐν χρῷ τοῦ σώματος 
ἀποτέμνειν τῷ ξιφιδίῳ τὸν οἰστόν· ἠτόνει δ' ἡ χεὶρ καὶ 
βάρος εἶχε ναρκῶδες ὑπὸ φλεγμονῆς τοῦ τραύματος. 
ἐκέλευεν οὖν ἅπτεσθαι καὶ μὴ δεδιέναι θαρρύνων τοὺς 
ἀτρώτους· καὶ τοῖς μὲν ἐλοιδορεῖτο κλαίουσι καὶ περι-
παθοῦσι, τοὺς δὲ λιποτάκτας ἀπεκάλει, μὴ τολμῶντας 
αὐτῷ βοηθεῖν· ἐβόα δὲ πρὸς τοὺς ἑταίρους ’μηδεὶς ἔστω 
μηδ' ὑπὲρ ἐμοῦ δειλός· ἀπιστοῦμαι μὴ φοβεῖσθαι θάνα-
τον, εἰ τὸν ἐμὸν φοβεῖσθ' ὑμεῖς.‘ ***  