
              {ΟΘΩΝ} 
  Ὁ δὲ νεώτερος αὐτοκράτωρ ἅμ' ἡμέρᾳ προ-
ελθὼν εἰς τὸ Καπιτώλιον ἔθυσε· καὶ κελεύσας 
Μάριον Κέλσον ἀχθῆναι πρὸς αὑτὸν ἠσπάσατο 
καὶ διελέχθη φιλανθρώπως, καὶ παρεκάλεσε τῆς 
αἰτίας ἐπιλαθέσθαι μᾶλλον ἢ τῆς ἀφέσεως μνη-
μονεύειν. τοῦ δὲ Κέλσου μήτ' ἀγεννῶς ἀποκρι-
ναμένου μήτ' ἀναισθήτως, ἀλλὰ φήσαντος αὐτὸ 
τοῦ τρόπου διδόναι τὸ ἔγκλημα πίστιν, ἐγκεκλῆ-
σθαι γὰρ ὅτι Γάλβᾳ βέβαιον ἑαυτὸν παρέσχεν, 
ᾧ χάριν οὐδεμίαν ὤφειλεν, ἠγάσθησαν οἱ παρόντες 
ἀμφοτέρων καὶ τὸ στρατιωτικὸν ἐπῄνεσεν. ἐν δὲ 
συγκλήτῳ πολλὰ δημοτικὰ καὶ φιλάνθρωπα δια-
λεχθείς, ὃν μὲν αὐτὸς ὑπατεύειν χρόνον ἤμελλε, 
τούτου μέρος ἔνειμεν Οὐεργινίῳ Ῥούφῳ, τοῖς δὲ 
ἀποδεδειγμένοις ὑπὸ Νέρωνος ἢ Γάλβα πᾶσιν 
ἐτήρησε τὰς ὑπατείας. ἱερωσύναις δὲ τοὺς καθ' 
ἡλικίαν προήκοντας ἢ δόξαν ἐκόσμησε. τοῖς δὲ 
ἐπὶ Νέρωνος φυγοῦσι καὶ κατελθοῦσιν ἐπὶ Γάλβα 
συγκλητικοῖς πᾶσιν ἀπέδωκεν ὅσα μὴ πεπραμένα 
τῶν κτημάτων ἑκάστου ἐξεύρισκεν. ὅθεν οἱ 
πρῶτοι καὶ κράτιστοι πεφρικότες πρότερον ὡς  
οὐκ ἀνδρός, ἀλλά τινος ἢ Ποινῆς ἢ παλαμναίου 
δαίμονος ἄφνω τοῖς πράγμασιν ἐπιπεπτωκότος, 
ἡδίους ἐγένοντο ταῖς ἐλπίσι πρὸς τὴν ἠγεμονίαν 
ὥσπερ διαμειδιῶσαν. 
  Ὁμοῦ δὲ Ῥωμαίους πάντας οὐδὲν εὔφρανεν 
οὕτως οὐδὲ ᾠκειώσατο πρὸς αὐτὸν ὡς τὰ περὶ 
Τιγελλῖνον. ἐλελήθει μὲν γὰρ ἤδη κολαζόμενος 
αὐτῷ τῷ φόβῳ τῆς κολάσεως ἣν ὡς χρέος ἀπῄτει 
δημόσιον ἡ πόλις, καὶ νοσήμασιν ἀνηκέστοις 
σώματος, αὐτάς τε τὰς ἀνοσίους καὶ ἀρρήτους ἐν 
γυναιξὶ πόρναις καὶ ἀκαθάρτοις ἐγκυλινδήσεις, 
αἷς ἔτι προσέσπαιρε δυσθανατοῦντος αὐτοῦ τὸ 
ἀκόλαστον ἐπιδραττόμενον, ἐσχάτην τιμωρίαν 
ἐποιοῦντο καὶ πολλῶν ἀντάξια θανάτων οἱ 
σωφρονοῦντες. ἠνία δὲ τοὺς πολλοὺς ὅμως τὸν 
ἥλιον ὁρῶν μετὰ τοσούτους καὶ τοιούτους δι' 
αὐτὸν οὐχ ὁρῶντας. ἔπεμψεν οὖν ἐπ' αὐτὸν ὁ 
Ὄθων εἰς τοὺς περὶ Σινόεσσαν ἀγρούς· ἐκεῖ γὰρ 
διῃτᾶτο, πλοίων παρορμούντων, ὡς φευξόμενος 
ἀπωτέρω. καὶ τόν γε πεμφθέντα χρυσίῳ πολλῷ 
πείθειν ἐπεχείρησε παρεῖναι· μὴ πεισθέντι δὲ 
δῶρα μὲν ἔδωκεν οὐδὲν ἧττον, ἐδεήθη δὲ ὑπομεῖναι 
ἕως ἂν ἀποξύρηται τὸ γένειον· καὶ λαβὼν αὐτὸς 
ἑαυτὸν ἐλαιμοτόμησεν. 
  Οὕτω δὲ τῷ δήμῳ τὴν δικαιοτάτην ἡδονὴν 
ἀποδοὺς ὁ Καῖσαρ, αὐτὸς ἰδίας ἔχθρας οὐδενὶ 
τοπαράπαν ἐμνησικάκησε, τοῖς δὲ πολλοῖς χαρι-
ζόμενος οὐκ ἔφευγε τὸ πρῶτον ἐν τοῖς θεάτροις 
Νέρων προσαγορεύεσθαι· καί τινων εἰκόνας Νέ- 
ρωνος εἰς τοὐμφανὲς προθεμένων οὐκ ἐκώλυσε. 
Κλούβιος δὲ Ῥοῦφος εἰς Ἰβηρίαν φησὶ κομισθῆναι 
διπλώματα, οἷς ἐκπέμπουσι τοὺς γραμματη-
φόρους, τὸ τοῦ Νέρωνος θετὸν ὄνομα προσγε-
γραμμένον ἔχοντα τῷ τοῦ Ὄθωνος. οὐ μὴν ἀλλὰ 
τοὺς πρώτους καὶ κρατίστους αἰσθόμενος ἐπὶ 
τούτῳ δυσχεραίνοντας ἐπαύσατο. 
  Τοιαύτην δὲ τῆς ἡγεμονίας κατάστασιν αὐτῷ 
λαμβανούσης, οἱ μισθοφόροι χαλεποὺς παρεῖχον 
ἑαυτούς, ἀπιστεῖν παρακελευόμενοι καὶ φυλάτ-
τεσθαι καὶ κολούειν τοὺς ἀξιολόγους, εἴτ' ἀληθῶς 
φοβούμενοι δι' εὔνοιαν, εἴτε προφάσει χρώμενοι 
ταύτῃ τοῦ ταράττειν καὶ πολεμοποιεῖν. Κρισπῖ-
νον δὲ πέμψαντος αὐτοῦ τὴν ἑπτακαιδεκάτην 
σπεῖραν Ὠστίας ἀπάξοντα, κἀκείνου νυκτὸς ἔτι 
συσκευαζομένου καὶ τὰ ὅπλα ταῖς ἁμάξαις ἐπιτι-
θέντος, οἱ θρασύτατοι πάντες ἐβόων οὐδὲν ὑγιὲς 
τὸν Κρισπῖνον ἥκειν διανοούμενον, ἀλλὰ τὴν σύγ-
κλητον ἐπιχειρεῖν πράγμασι νεωτέροις, καὶ τὰ ὅπλα 
κατὰ Καίσαρος, οὐ Καίσαρι παρακομίζεσθαι. τοῦ 
δὲ λόγου πολλῶν ἁπτομένου καὶ παροξύνοντος, οἱ 
μὲν ἐπελαμβάνοντο τῶν ἁμαξῶν, οἱ δὲ τοὺς ἐνι-
σταμένους ἑκατοντάρχας δύο καὶ τὸν Κρισπῖνον 
αὐτὸν ἀπέκτειναν, πάντες δὲ διασκευασάμενοι καὶ 
παρακαλέσαντες ἀλλήλους Καίσαρι βοηθεῖν ἤλαυ-
νον εἰς τὴν Ῥώμην· καὶ πυθόμενοι παρ' αὐτῷ 
δειπνεῖν ὀγδοήκοντα συγκλητικούς, ἐφέροντο πρὸς 
τὰ βασίλεια, νῦν καιρὸν εἶναι λέγοντες ἐν ταὐτῷ 
πάντας ἀνελεῖν τοὺς Καίσαρος πολεμίους. ἡ μὲν 
οὖν πόλις ὡς αὐτίκα διαρπαγησομένη θόρυβον  
εἶχε πολύν, ἐν δὲ τοῖς βασιλείοις ἦσαν διαδρομαί, 
καὶ τὸν Ὄθωνα δεινὴ κατελάμβανεν ἀπορία. φο-
βούμενος γὰρ ὑπὲρ τῶν ἀνδρῶν αὐτὸς ἦν φοβερὸς 
ἐκείνοις, καὶ πρὸς αὑτὸν ἀνηρτημένους ἑώρα ταῖς 
ὄψεσιν ἀναύδους καὶ περιδεεῖς, ἐνίους καὶ μετὰ 
γυναικῶν ἥκοντας ἐπὶ τὸ δεῖπνον. ἅμα δὲ τοὺς 
ἐπάρχους ἀπέστελλε τοῖς στρατιώταις διαλέγε-
σθαι καὶ πραΰνειν κελεύσας, ἅμα δὲ τοὺς κεκλη-
μένους ἄνδρας ἀναστήσας καθ' ἑτέρας θύρας 
ἀφῆκε· καὶ μικρὸν ἔφθησαν ὑπεκφυγόντες, διὰ 
τῶν μισθοφόρων ὠθουμένων εἰς τὸν ἀνδρῶνα καὶ 
πυνθανομένων τί γεγόνασιν οἱ Καίσαρος πολέ-
μιοι. τότε μὲν οὖν ὀρθὸς ἀπὸ τῆς κλίνης πολλὰ 
παρηγορήσας καὶ δεηθεὶς καὶ μηδὲ δακρύων φει-
σάμενος μόλις ἀπέπεμψεν αὐτούς· τῇ δ' ὑστεραίᾳ 
δωρησάμενος ἅπαντας κατ' ἄνδρα χιλίαις καὶ δια-
κοσίαις καὶ πεντήκοντα δραχμαῖς εἰσῆλθεν εἰς τὸ 
στρατόπεδον, καὶ τὸ μὲν πλῆθος ἐπῄνεσεν, ὡς 
πρὸς αὐτὸν εὔνουν καὶ πρόθυμον, ὀλίγους δέ τινας 
οὐκ ἐπ' ἀγαθῷ φήσας ὑποικουρεῖν, διαβάλλοντας 
αὐτοῦ τὴν μετριότητα καὶ τὴν ἐκείνων εὐστά-
θειαν, ἠξίου συναγανακτεῖν καὶ συγκολάζειν. 
ἐπαινούντων δὲ πάντων καὶ κελευόντων, δύο μό-
νους παραλαβών, οἷς οὐδεὶς ἔμελλεν ἄχθεσθαι 
κολασθεῖσιν, ἀπηλλάγη. 
  Ταῦτα οἱ μὲν ἀγαπῶντες ἤδη καὶ πι-
στεύοντες ἐθαύμαζον τὴν μεταβολήν, οἱ δ' ἀναγ-
καῖα πολιτεύματα πρὸς τὸν καιρὸν ἡγοῦντο,  
δημαγωγοῦντος αὐτοῦ διὰ τὸν πόλεμον. ἤδη γὰρ 
ἠγγέλλετο βεβαίως Οὐϊτέλλιος ἀξίωμα καὶ δύνα-
μιν αὐτοκράτορος ἀνειληφώς· καὶ πτεροφόροι 
συνεχῶς ἐφοίτων ἀεί τι προσχωρεῖν ἐκείνῳ φρά-
ζοντες, ἕτεροι δὲ τὰ Παννονικὰ καὶ τὰ Δαλμα-
τικὰ καὶ τὰ περὶ Μυσίαν στρατεύματα δηλοῦντες 
ᾑρῆσθαι μετὰ τῶν ἡγεμόνων Ὄθωνα. ταχὺ δὲ 
ἀφίκετο καὶ παρὰ Μουκιανοῦ γράμματα καὶ παρὰ 
Οὐεσπεσιανοῦ φίλια, τοῦ μὲν ἐν Συρίᾳ, τοῦ δὲ ἐν 
Ἰουδαίᾳ μεγάλας δυνάμεις ἐχόντων. ὑφ' ὧν ἐπαι-
ρόμενος ἔγραψεν Οὐϊτελλίῳ παραινῶν στρατιω-
τικὰ φρονεῖν, ὡς χρήματα πολλὰ δώσοντος αὐτοῦ 
καὶ πόλιν, ἐν ᾗ βιώσεται ῥᾷστον καὶ ἥδιστον 
βίον μεθ' ἡσυχίας. ἀντέγραψε δὲ κἀκεῖνος αὐτῷ 
κατειρωνευόμενος ἡσυχῆ πρῶτον· ἐκ δὲ τούτου διε-
ρεθιζόμενοι πολλὰ βλάσφημα καὶ ἀσελγῆ χλευά-
ζοντες ἀλλήλοις ἔγραφον, οὐ ψευδῶς μέν, ἀνοήτως 
δὲ καὶ γελοίως θατέρου τὸν ἕτερον ἃ προσῆν 
ἀμφοτέροις ὀνείδη λοιδοροῦντος. ἀσωτίας γὰρ 
καὶ μαλακίας καὶ ἀπειρίας πολέμων καὶ τῶν 
πρόσθεν ἐπὶ πενίᾳ χρεῶν πλήθους ἔργον ἦν εἰπεῖν 
ὁποτέρῳ μεῖον αὐτῶν μέτεστι. 
  Σημείων δὲ καὶ φαντασμάτων πολλῶν λεγο-
μένων, τὰ μὲν ἄλλα φήμας ἀδεσπότους καὶ ἀμφι-
βόλους εἶχεν, ἐν δὲ Καπιτωλίῳ Νίκης ἐφεστώσης 
ἅρματι τὰς ἡνίας πάντες εἶδον ἀφειμένας ἐκ τῶν 
χειρῶν, ὥσπερ κρατεῖν μὴ δυναμένης, καὶ τὸν ἐν 
μεσοποταμίᾳ νήσῳ Γαΐου Καίσαρος ἀνδριάντα  
μήτε σεισμοῦ γεγονότος μήτε πνεύματος ἀφ' ἑσ-
πέρας μεταστραφέντα πρὸς τὰς ἀνατολάς· ὅ φασι 
συμβῆναι περὶ τὰς ἡμέρας ἐκείνας ἐν αἷς οἱ περὶ 
Οὐεσπεσιανὸν ἐμφανῶς ἤδη τῶν πραγμάτων ἀντε-
λαμβάνοντο. καὶ τὸ περὶ τὸν Θύμβριν δὲ σύμ-
πτωμα σημεῖον ἐποιοῦντο οἱ πολλοὶ μοχθηρόν. 
ἦν μὲν γὰρ ὥρα περὶ ἣν μάλιστα οἱ ποταμοὶ πλή-
θουσιν, ἀλλ' οὔπω τοσοῦτος ἤρθη πρότερον, οὐδὲ 
ἀπώλεσε τοσαῦτα καὶ διέφθειρεν, ὑπερχυθεὶς καὶ 
κατακλύσας πολὺ μέρος τῆς πόλεως, πλεῖστον 
δὲ ἐν ᾧ τὸν ἐπὶ πράσει διαπωλοῦσι σῖτον, ὡς 
δεινὴν ἀπορίαν ἡμερῶν συχνῶν κατασχεῖν. 
  Ἐπεὶ δὲ τὰς Ἄλπεις κατέχοντες ἤδη 
προσηγγέλλοντο Κεκίνας καὶ Οὐάλης Οὐϊτελλίῳ 
στρατηγοῦντες, ἐν Ῥώμῃ Δολοβέλλας, εὐπατρί-
δης ἀνήρ, ὑποψίαν παρεῖχε τοῖς μισθοφόροις 
νεώτερα φρονεῖν. ἐκεῖνον μὲν οὖν, εἴτε αὐτὸν εἴτε 
ἄλλον δεδοικώς, εἰς πόλιν Ἀκύνιον παρέπεμψε πα-
ραθαρρύνας. καταλέγων δὲ τῶν ἐν τέλει συνεκδή-
μους ἔταξεν ἐν τούτοις καὶ Λεύκιον τὸν Οὐϊτελλίου 
ἀδελφόν, οὔτε προσθεὶς οὐδὲν οὔτε ἀφελὼν ἧς 
εἶχε τιμῆς. ἰσχυρῶς δὲ καὶ τῆς μητρὸς ἐπεμε-
λήθη τοῦ Οὐϊτελλίου καὶ τῆς γυναικός, ὅπως 
μηδὲν φοβήσονται περὶ αὑτῶν. τῆς δὲ Ῥώμης 
φύλακα Φλαούιον Σαβῖνον, ἀδελφὸν Οὐεσπεσια-
νοῦ, κατέστησεν, εἴτε καὶ τοῦτο πράξας ἐπὶ τιμῇ 
Νέρωνος (παρ' ἐκείνου γὰρ εἰλήφει τὴν ἀρχὴν 
ὁ Σαβῖνος, ἀφείλετο δὲ Γάλβας αὐτόν), εἴτε μᾶλ-
λον εὔνοιαν ἐνεδείκνυτο Οὐεσπεσιανῷ καὶ πίστιν 
αὔξων Σαβῖνον. 
  Αὐτὸς μὲν οὖν ἐν Βριξίλλῳ, πόλει τῆς Ἰταλίας  
περὶ τὸν Ἠριδανὸν ἀπελείφθη, στρατηγοὺς δὲ 
τῶν δυνάμεων ἐξέπεμψε Μάριόν τε Κέλσον καὶ 
Σουητώνιον Παυλῖνον ἔτι τε Γάλλον καὶ Σπουρί-
ναν, ἄνδρας ἐνδόξους, χρήσασθαι δὲ μὴ δυνηθέντας 
ἐπὶ τῶν πραγμάτων ὡς προῃροῦντο τοῖς ἑαυ-
τῶν λογισμοῖς δι' ἀταξίαν καὶ θρασύτητα τῶν 
στρατιωτῶν. οὐ γὰρ ἠξίουν ἑτέρων ἀκούειν, ὡς 
παρ' αὐτῶν τοῦ αὐτοκράτορος τὸ ἄρχειν ἔχοντος. 
ἦν μὲν οὖν οὐδὲ τὰ τῶν πολεμίων ὑγιαίνοντα 
παντάπασιν οὐδὲ χειροήθη τοῖς ἡγεμόσιν, ἀλλ' 
ἔμπληκτα καὶ σοβαρὰ διὰ τὴν αὐτὴν αἰτίαν. οὐ 
μὴν ἀλλ' ἐκείνοις ἐμπειρία γε παρῆν τοῦ μάχεσθαι 
καὶ τὸ κάμνειν ἐθάδες ὄντες οὐκ ἔφευγον, οὗτοι 
δὲ μαλακοὶ μὲν ἦσαν ὑπὸ σχολῆς καὶ διαίτης 
ἀπολέμου, πλεῖστον χρόνον ἐν θεάτροις καὶ πανη-
γύρεσι καὶ παρὰ σκηνὴν βεβιωκότες, ὕβρει δὲ 
καὶ κόμπῳ ἐπαμπέχειν ἐβούλοντο, προσποιήσα-
σθαι τὰς λειτουργίας ὡς κρείττονες ἀπαξιοῦντες, 
οὐχ ὡς ἀδύνατοι φέρειν. ὁ δὲ Σπουρίνας προσβια-
ζόμενος αὐτοὺς ἐκινδύνευσε μικρὸν ἐλθόντας ἀν-
ελεῖν αὐτόν. ὕβρεως δὲ καὶ βλασφημίας οὐδεμιᾶς 
ἐφείσαντο, προδότην καὶ λυμεῶνα τῶν Καίσαρος 
καιρῶν καὶ πραγμάτων λέγοντες. ἔνιοι δὲ καὶ 
μεθυσθέντες ἤδη νυκτὸς ἦλθον ἐπὶ τὴν σκηνὴν 
ἐφόδιον αἰτοῦντες· εἶναι γὰρ αὐτοῖς πρὸς Καίσαρα 
βαδιστέον, ὅπως ἐκείνου κατηγορήσωσιν. 
  Ὤνησε δὲ τὰ πράγματα καὶ Σπουρίναν ἐν 
τῷ παραυτίκα λοιδορία περὶ Πλακεντίαν γενομένη 
τῶν στρατιωτῶν. οἱ γὰρ Οὐϊτελλίου τοῖς τείχεσι 
προσβάλλοντες ἐχλεύαζον τοὺς Ὄθωνος ἑστῶτας  
παρὰ τὰς ἐπάλξεις, σκηνικοὺς καὶ πυρριχιστὰς 
καὶ Πυθίων καὶ Ὀλυμπίων θεωρούς, πολέμου δὲ 
καὶ στρατείας ἀπείρους καὶ ἀθεάτους ἀποκαλοῦν-
τες, καὶ μέγα φρονοῦντας ἐπὶ τῷ γέροντος ἀν-
όπλου κεφαλὴν ἀποτεμεῖν, τὸν Γάλβαν λέγοντες, 
εἰς δὲ ἀγῶνα καὶ μάχην ἀνδρῶν οὐκ ἂν ἐκφανῶς 
καταβάντας. οὕτω γὰρ ἐταράχθησαν ὑπὸ τού-
των τῶν ὀνειδῶν καὶ διεκάησαν ὥστε προσπεσεῖν 
τῷ Σπουρίνᾳ, δεόμενοι χρῆσθαι καὶ προστάττειν 
αὐτοῖς, οὐδένα κίνδυνον οὐδὲ πόνον ἀπολεγο-
μένοις. ἰσχυρᾶς δὲ συστάσης τειχομαχίας καὶ 
μηχανημάτων πολλῶν προσαχθέντων ἐκράτησαν 
οἱ τοῦ Σπουρίνα, καὶ φόνῳ πολλῷ τοὺς ἐναντίους 
ἀποκρουσάμενοι διετήρησαν ἔνδοξον πόλιν καὶ 
τῶν Ἰταλῶν οὐδεμιᾶς ἧττον ἀνθοῦσαν. 
  Ἦσαν δὲ καὶ τὰ ἄλλα τῶν Οὐϊτελλίου στρατη-
γῶν οἱ Ὄθωνος ἐντυχεῖν ἀλυπότεροι καὶ πόλεσι 
καὶ ἰδιώταις· ἐκείνων δὲ Κεκίνας μὲν οὔτε φωνὴν 
οὔτε σχῆμα δημοτικός, ἀλλ' ἐπαχθὴς καὶ ἀλλό-
κοτος, σώματος μεγάλου, Γαλατικῶς ἀναξυρίσι 
καὶ χειρῖσιν ἐνεσκευασμένος, σημείοις καὶ ἄρχου-
σι Ῥωμαϊκοῖς διαλεγόμενος. καὶ τὴν γυναῖκα 
παρέπεμπον αὐτῷ λογάδην ἱππεῖς ὀχουμένην 
ἵππῳ κεκοσμημένην ἐπιφανῶς. Φάβιον δὲ Οὐά-
λεντα τὸν ἕτερον στρατηγὸν οὔτε ἁρπαγαὶ πολε-
μίων οὔτε κλοπαὶ καὶ δωροδοκίαι παρὰ συμμάχων 
ἐνεπίμπλασαν χρηματιζόμενον, ἀλλὰ καὶ ἐδόκει 
διὰ τοῦτο βραδέως ὁδεύων ὑστερῆσαι τῆς προτέ-
ρας μάχης. οἱ δὲ τὸν Κεκίναν αἰτιῶνται, σπεύ-
δοντα τὴν νίκην ἑαυτοῦ γενέσθαι πρὶν ἐκεῖνον  
ἐλθεῖν, ἄλλοις τε μικροτέροις περιπεσεῖν ἁμαρτή-
μασι καὶ μάχην οὐ κατὰ καιρὸν οὐδὲ γενναίως 
συνάψαι, μικροῦ πάντα τὰ πράγματα διαφθεί-
ρασαν αὐτοῖς. 
  Ἐπεὶ γὰρ ἀποκρουσθεὶς τῆς Πλακεντίας 
ὁ Κεκίνας ἐπὶ Κρεμώνην ὥρμησεν, ἑτέραν πόλιν 
εὐδαίμονα καὶ μεγάλην, πρῶτος μὲν Ἄννιος 
Γάλλος πρὸς Πλακεντίαν Σπουρίνᾳ βοηθῶν, ὡς 
ἤκουσε καθ' ὁδὸν τοὺς Πλακεντίνους περιγεγονέ-
ναι, κινδυνεύειν δὲ τοὺς ἐν Κρεμώνῃ, μετήγαγεν 
ἐκεῖ τὸ στράτευμα καὶ κατεστρατοπέδευσε πλη-
σίον τῶν πολεμίων· ἔπειτα καὶ τῶν ἄλλων 
ἕκαστος ἐβοήθει τῷ στρατηγῷ. τοῦ δὲ Κεκίνα 
λοχίσαντος εἰς λάσια χωρία καὶ ὑλώδη πολλοὺς 
ὁπλίτας, ἱππεῖς δὲ προεξελάσαι κελεύσαντος, κἂν 
συνάψωσιν οἱ πολέμιοι κατὰ μικρὸν ἀναχωρεῖν 
καὶ ἀναφεύγειν, ἄχρι ἂν ὑπάγοντες οὕτως ἐμβά-
λωσιν αὐτοὺς εἰς τὴν ἐνέδραν, ἐξήγγειλαν αὐτό-
μολοι τῷ Κέλσῳ. καὶ οὗτος μὲν ἱππεῦσιν 
ἀγαθοῖς ἀντεξελάσας, πεφυλαγμένως δὲ χρώ-
μενος τῇ διώξει καὶ τὴν ἐνέδραν περισχὼν καὶ 
συνταράξας, ἐκάλει τοὺς ὁπλίτας ἐκ τοῦ στρατο-
πέδου. καὶ δοκοῦσιν ἂν ἐπελθόντες ἐν καιρῷ μη-
δένα λιπεῖν τῶν πολεμίων, ἀλλὰ πᾶν τὸ μετὰ 
Κεκίνα στράτευμα συντρῖψαι καὶ ἀνελεῖν ἐπισπό-
μενοι τοῖς ἱππεῦσι· νυνὶ δὲ ὁ Παυλῖνος ὀψὲ καὶ 
σχολῇ προσβοηθήσας αἰτίαν ἔσχεν ἐνδεέστερον 
τῆς δόξης στρατηγῆσαι δι' εὐλάβειαν. οἱ δὲ 
πολλοὶ τῶν στρατιωτῶν καὶ προδοσίαν ἐνεκά-
λουν αὐτῷ, καὶ παρώξυνον τὸν Ὄθωνα, μεγαλη- 
γοροῦντες ὡς νενικηκότων αὐτῶν, τῆς δὲ νίκης 
οὐκ ἐπὶ πᾶν προελθούσης κακίᾳ τῶν στρατηγῶν. 
ὁ δὲ Ὄθων οὐχ οὕτως ἐπίστευεν αὐτοῖς ὡς ἐβού-
λετο μὴ δοκεῖν ἀπιστεῖν. ἔπεμψεν οὖν Τιτιανὸν 
ἐπὶ τὰ στρατεύματα τὸν ἀδελφὸν καὶ Πρόκλον 
τὸν ἔπαρχον, ὃς εἶχεν ἔργῳ τὴν πᾶσαν ἀρχήν, 
πρόσχημα δὲ ἦν ὁ Τιτιανός. οἱ δὲ περὶ τὸν Κέλ-
σον καὶ Παυλῖνον ἄλλως ἐφείλκοντο συμβούλων 
ὄνομα καὶ φίλων, ἐξουσίαν καὶ δύναμιν ἐν τοῖς 
πράγμασι μηδεμίαν ἔχοντες. ἦν δὲ θορυβώδη 
καὶ τὰ παρὰ τοῖς πολεμίοις, μάλιστα δὲ τοῖς ὑπὸ 
τῷ Οὐάλεντι· καὶ τῆς περὶ τὴν ἐνέδραν μάχης 
ἀπαγγελθείσης ἐχαλέπαινον ὅτι μὴ παρεγένοντο 
μηδὲ ἤμυναν ἀνδρῶν τοσούτων ἀποθανόντων. 
μόλις δὲ πείσας καὶ παραιτησάμενος ὡρμημένους 
αὐτοὺς βάλλειν ἀνέζευξε καὶ συνῆψε τοῖς περὶ 
Κεκίναν. 
  Ὁ δὲ Ὄθων παραγενόμενος εἰς Βητριακὸν 
εἰς τὸ στρατόπεδον (ἔστι δὲ πολίχνη πλησίον 
Κρεμώνης τὸ Βητριακόν) ἐβουλεύετο περὶ τῆς 
μάχης. καὶ Πρόκλῳ μὲν ἐδόκει καὶ Τιτιανῷ, 
τῶν στρατευμάτων ὄντων προθύμων καὶ προσφά-
του τῆς νίκης, διαγωνίσασθαι καὶ μὴ καθῆσθαι 
τὴν ἀκμὴν ἀμβλύνοντα τῆς δυνάμεως καὶ περι-
μένοντα Οὐϊτέλλιον αὐτὸν ἐκ Γαλατίας ἐπελθεῖν· 
Παυλῖνος δὲ τοῖς μὲν πολεμίοις ἔφη πάντα μεθ' 
ὧν μαχοῦνται παρεῖναι, καὶ μηδὲν ἐνδεῖν, Ὄθωνι 
δὲ τῆς ἤδη παρούσης οὐκ ἐλάττονα προσδόκιμον 
εἶναι δύναμιν ἐκ Μυσίας καὶ Παννονίας, ἂν τὸν 
αὑτοῦ περιμένῃ καιρόν, ἀλλὰ μὴ στρατηγῇ πρὸς 
τὸν τῶν πολεμίων. οὐ γὰρ ἀμβλυτέροις γε χρή- 
σεσθαι τότε τοῖς νῦν θαρροῦσιν ἀπ' ἐλαττόνων, 
ἂν πλείονας τοὺς ἀγωνιζομένους προσλάβωσιν, 
ἀλλ' ἐκ περιουσίας ἀγωνιεῖσθαι· καὶ χωρὶς δὲ 
τούτου τὴν διατριβὴν εἶναι πρὸς αὐτῶν ἐν ἀφθό-
νοις πᾶσιν ὄντων, ἐκείνοις δὲ τὸν χρόνον ἀπορίαν 
παρέξειν τῶν ἀναγκαίων ἐν πολεμίᾳ καθεζομένοις. 
ταῦτα λέγοντι Παυλίνῳ Μάριος Κέλσος ἐγένετο 
σύμψηφος. Ἄννιος δὲ Γάλλος οὐ παρῆν μέν, 
ἀλλ' ἐθεραπεύετο πεπτωκὼς ἀφ' ἵππου, γράψαν-
τος δὲ Ὄθωνος αὐτῷ συνεβούλευσε μὴ σπεύδειν, 
ἀλλὰ τὴν ἐκ Μυσίας περιμένειν δύναμιν ἤδη καθ' 
ὁδὸν οὖσαν. οὐ μὴν ἐπείθετο τούτοις, ἀλλὰ ἐκρά-
τησαν οἱ πρὸς τὴν μάχην παρορμῶντες. 
  Αἰτίαι δὲ πλείονες ἄλλαι ὑπ' ἄλλων λέ-
γονται· προδήλως δὲ οἱ στρατηγικοὶ προσαγο-
ρευόμενοι καὶ τάξιν ἔχοντες δορυφόρων, τότε 
μᾶλλον ἀληθινῆς γευόμενοι στρατείας καὶ τὰς ἐν 
Ῥώμῃ διατριβὰς καὶ διαίτας ἀπολέμους καὶ πανη-
γυρικὰς ποθοῦντες, οὐκ ἦσαν καθεκτοὶ σπεύδοντες 
ἐπὶ τὴν μάχην, ὡς εὐθὺς ἐξ ἐπιδρομῆς ἀναρπασό-
μενοι τοὺς ἐναντίους. δοκεῖ δὲ μηδὲ αὐτὸς Ὄθων 
ἐξαναφέρειν ἔτι πρὸς τὴν ἀδηλότητα μηδὲ ὑπο-
μένειν ἀηθείᾳ καὶ μαλακότητι τοὺς περὶ τῶν δει-
νῶν λογισμούς, ἐκπονούμενος δὲ ταῖς φροντίσι 
σπεύδειν ἐγκαλυψάμενος, ὥσπερ ἀπὸ κρημνοῦ, 
μεθεῖναι τὰ πράγματα πρὸς τὸ συντυχόν. καὶ 
τοῦτο μὲν διηγεῖτο Σεκοῦνδος ὁ ῥήτωρ ἐπὶ τῶν 
ἐπιστολῶν γενόμενος τοῦ Ὄθωνος. ἑτέρων δὲ ἦν  
ἀκούειν ὅτι τοῖς στρατεύμασιν ἀμφοτέροις παρί-
σταντο ὁρμαὶ πολλαὶ ὡς εἰς ταὐτὸ συνελθεῖν· καὶ 
μάλιστα μὲν αὐτοὺς ὁμοφρονήσαντας ἐκ τῶν πα-
ρόντων ἡγεμονικῶν ἑλέσθαι τὸν ἄριστον, εἰ δὲ μή, 
τὴν σύγκλητον ὁμοῦ καθίσαντας ἐφεῖναι τὴν 
αἵρεσιν ἐκείνῃ τοῦ αὐτοκράτορος. καὶ οὐκ ἀπει-
κός ἐστι, μηδετέρου τότε τῶν προσαγορευομένων 
αὐτοκρατόρων εὐδοκιμοῦντος, ἐπιπίπτειν τοιού-
τους διαλογισμοὺς τοῖς γνησίοις καὶ διαπόνοις καὶ 
σωφρονοῦσι τῶν στρατιωτῶν, ὡς ἔχθιστον εἴη 
καὶ δεινόν, ἃ πάλαι διὰ Σύλλαν καὶ Μάριον, εἶτα 
Καίσαρα καὶ Πομπήϊον ᾠκτείροντο δρῶντες ἀλ-
λήλους καὶ πάσχοντες οἱ πολῖται, ταῦτα νῦν ὑπο-
μένειν ἢ Οὐϊτελλίῳ λαιμαργίας καὶ οἰνοφλυγίας 
ἢ τρυφῆς καὶ ἀκολασίας Ὄθωνι τὴν ἡγεμο-
νίαν χορήγημα προθεμένους. ταῦτ' οὖν ὑπο-
νοοῦσι τούς τε περὶ τὸν Κέλσον αἰσθανομένους 
ἐμβαλεῖν διατριβήν, ἐλπίζοντας ἄνευ μάχης καὶ 
πόνων κριθήσεσθαι τὰ πράγματα, καὶ τοὺς περὶ 
τὸν Ὄθωνα φοβουμένους ἐπιταχῦναι τὴν μάχην. 
  Αὐτὸς δὲ πάλιν εἰς Βρίξιλλον ἀνεχώρησε, 
καὶ τοῦτο προσεξαμαρτών, οὐχ ὅτι μόνον τὴν ἐν 
ὀφθαλμοῖς αὐτοῦ παρόντος αἰδῶ καὶ φιλοτιμίαν 
ἀφεῖλε τῶν ἀγωνιζομένων, ἀλλὰ καὶ τοὺς ἐρρω-
μενεστάτους καὶ προθυμοτάτους δι' αὐτὸν ἱππεῖς 
καὶ πεζοὺς ἀπαγαγὼν φυλακὴν τοῦ σώματος 
ὡσπερεὶ στόμωμα τῆς δυνάμεως ἀπέκοψε. 
  Συνέβη δὲ ταῖς ἡμέραις ἐκείναις καὶ περὶ τὸν 
Ἠριδανὸν ἀγῶνα γενέσθαι, τοῦ μὲν Κεκίνα ζευ-
γνύντος τὴν διάβασιν, τῶν δὲ Ὄθωνος εἰργόντων  
καὶ προσμαχομένων. ὡς δὲ οὐδὲν ἐπέραινον, 
ἐνθεμένων εἰς τὰ πλοῖα δᾷδα θείου καὶ πίττης 
ἀνάπλεων, διὰ τοῦ πόρου πνεῦμα προσπεσὸν 
ἄφνω τὴν παρεσκευασμένην ὕλην ἐπὶ τοὺς πολεμί-
ους ἐξερρίπιζε. καπνοῦ δὲ πρῶτον, εἶτα λαμπρᾶς 
φλογὸς ἐκπεσούσης, ταραττόμενοι καὶ ἀποπη-
δῶντες εἰς τὸν ποταμὸν τάς τε ναῦς ἀνέτρεπον 
καὶ τὰ σώματα τοῖς πολεμίοις μετὰ γέλωτος 
παρεῖχον. οἱ δὲ Γερμανοὶ τοῖς Ὄθωνος μονο-
μάχοις περὶ νησῖδα τοῦ ποταμοῦ προσμίξαντες 
ἐκράτησαν καὶ διέφθειραν αὐτῶν οὐκ ὀλίγους. 
  Γενομένων δὲ τούτων, καὶ τῶν ἐν Βητριακῷ 
στρατιωτῶν τοῦ Ὄθωνος ἐκφερομένων μετ' ὀργῆς 
ἐπὶ τὴν μάχην, προήγαγεν αὐτοὺς ὁ Πρόκλος ἐκ 
τοῦ Βητριακοῦ, καὶ κατεστρατοπέδευσεν ἀπὸ 
πεντήκοντα σταδίων οὕτως ἀπείρως καὶ καταγε-
λάστως ὥστε, τῆς μὲν ὥρας ἐαρινῆς οὔσης, τῶν 
δὲ κύκλῳ πεδίων πολλὰ νάματα καὶ ποταμοὺς 
ἀεννάους ἐχόντων, ὕδατος σπάνει πιέζεσθαι. τῇ 
δὲ ὑστεραίᾳ βουλόμενον προάγειν ἐπὶ τοὺς πολε-
μίους ὁδὸν οὐκ ἐλάττονα σταδίων ἑκατὸν οἱ περὶ 
τὸν Παυλῖνον οὐκ εἴων, ἀλλ' ᾤοντο δεῖν περι-
μένειν καὶ μὴ προπονεῖν ἑαυτούς, μηδὲ εὐθὺς ἐκ 
πορείας μάχην τίθεσθαι πρὸς ἄνδρας ὡπλισμέ-
νους καὶ παρατεταγμένους καθ' ἡσυχίαν, ἐν ὅσῳ 
χρόνῳ προΐασιν αὐτοὶ τοσαύτην ὁδὸν ἀναμεμιγ-
μένων ὑποζυγίων καὶ ἀκολούθων. οὔσης δὲ περὶ 
τούτων ἀντιλογίας ἐν τοῖς στρατηγοῖς ἦλθε 
παρ' Ὄθωνος ἱππεὺς τῶν καλουμένων Νομάδων 
γράμματα κομίζων κελεύοντα μὴ μένειν μηδὲ 
διατρίβειν, ἀλλ' ἄγειν εὐθὺς ἐπὶ τοὺς πολεμίους. 
ἐκεῖνοι μὲν οὖν ἄραντες ἐχώρουν, ὁ δὲ Κεκίνας  
πυθόμενος τὴν ἔφοδον αὐτῶν ἐθορυβήθη, καὶ κατὰ 
σπουδὴν ἀπολιπὼν τὰ ἔργα καὶ τὸν ποταμὸν 
ἧκεν εἰς τὸ στρατόπεδον. ὡπλισμένων δὲ ἤδη 
τῶν πολλῶν, καὶ τὸ σύνθημα παραλαμβανόντων 
παρὰ τοῦ Οὐάλεντος, ἐν ὅσῳ τὴν τάξιν διελάγ-
χανε τὰ τάγματα, τοὺς ἀρίστους τῶν ἱππέων 
προεξέπεμψαν. 
  Ἐμπίπτει δὲ τοῖς προτεταγμένοις τῶν 
Ὄθωνος ἐκ δή τινος αἰτίας δόξα καὶ λόγος ὡς 
μεταβαλουμένων τῶν Οὐϊτελλίου στρατηγῶν 
πρὸς αὐτούς. ὡς οὖν ἐγγὺς ἦσαν, ἠσπάσαντο 
φιλίως συστρατιώτας προσαγορεύσαντες. ἐκεί-
νων δὲ τὴν προσαγόρευσιν οὐκ εὐμενῶς, ἀλλὰ 
μετὰ θυμοῦ καὶ φωνῆς πολεμικῆς ἀμειψαμένων, 
τοῖς μὲν ἀσπασαμένοις ἀθυμία, τοῖς δὲ λοιποῖς 
ὑπόνοια κατὰ τῶν ἀσπασαμένων ὡς προδιδόντων 
παρέστη. καὶ τοῦτο πρῶτον αὐτοὺς ἐτάραξεν 
ἤδη τῶν πολεμίων ἐν χερσὶν ὄντων. εἶτα τῶν 
ἄλλων οὐδὲν ἦν κόσμῳ γινόμενον, ἀλλὰ πολλὴν 
μὲν ἀταξίαν τὰ σκευοφόρα τοῖς μαχομένοις 
ἐμπλαζόμενα παρεῖχε, πολλοὺς δὲ τὰ χωρία 
διασπασμοὺς ἐποίει τάφρων ὄντα μεστὰ καὶ ὀρυγ-
μάτων, ἃ φοβούμενοι καὶ περιϊόντες ἠναγκάζοντο 
φύρδην καὶ κατὰ μέρη πολλὰ συμπλέκεσθαι τοῖς 
ἐναντίοις. μόναι δὲ δύο λεγεῶνες (οὕτω γὰρ τὰ 
τάγματα Ῥωμαῖοι καλοῦσιν), ἐπίκλησιν ἡ μὲν 
Οὐϊτελλίου Ἅρπαξ, ἡ δὲ Ὄθωνος Βοηθός, εἰς 
πεδίον ἐξελίξασαι ψιλὸν καὶ ἀναπεπταμένον, 
νόμιμόν τινα μάχην, συμπεσοῦσαι φαλαγγηδόν, 
ἐμάχοντο πολὺν χρόνον. οἱ μὲν οὖν Ὄθωνος 
ἄνδρες ἦσαν εὔρωστοι καὶ ἀγαθοί, πολέμου δὲ 
καὶ μάχης τότε πρῶτον πεῖραν λαμβάνοντες· οἱ  
δὲ Οὐϊτελλίου πολλῶν ἀγώνων ἐθάδες, ἤδη δὲ 
γηραιοὶ καὶ παρακμάζοντες. 
  Ὁρμήσαντες οὖν ἐπ' αὐτοὺς οἱ Ὄθωνος ἐώσαντο 
καὶ τὸν ἀετὸν ἀφείλοντο, πάντας ὁμοῦ τι τοὺς 
προμάχους ἀποκτείναντες· οἱ δὲ ὑπὸ αἰσχύνης καὶ 
ὀργῆς ἐμπεσόντες αὐτοῖς τόν τε πρεσβευτὴν τοῦ 
τάγματος Ὀρφίδιον ἔκτειναν καὶ πολλὰ τῶν 
σημείων ἥρπασαν. τοῖς δὲ μονομάχοις ἐμπειρίαν 
τε καὶ θάρσος ἔχειν πρὸς τὰς συμπλοκὰς δοκοῦ-
σιν ἐπήγαγεν Οὔαρος Ἀλφῆνος τοὺς καλουμένους 
Βατάβους. εἰσὶ δὲ Γερμανῶν ἱππεῖς ἄριστοι, 
νῆσον οἰκοῦντες ὑπὸ τοῦ Ῥήνου περιρρεομένην. 
τούτους ὀλίγοι μὲν τῶν μονομάχων ὑπέστησαν, οἱ 
δὲ πλεῖστοι φεύγοντες ἐπὶ τὸν ποταμὸν ἐμπίπτου-
σιν εἰς σπείρας τῶν πολεμίων αὐτόθι τεταγμένας, 
ὑφ' ὧν ἀμυνόμενοι πάντες ὁμαλῶς διεφθάρησαν. 
αἴσχιστα δὲ ἠγωνίσαντο πάντων οἱ στρατηγικοί, 
μηδὲ ὅσον ἐν χερσὶ γενέσθαι τοὺς ἐναντίους ὑπο-
μείναντες, ἀλλὰ καὶ τοὺς ἀηττήτους ἔτι φόβου 
καὶ ταραχῆς ἀνεπίμπλασαν φεύγοντες δι' αὐτῶν. 
οὐ μὴν ἀλλὰ πολλοί γε τῶν Ὄθωνος νενικηκότες 
τοὺς καθ' αὑτοὺς ἐβιάσαντο καὶ διεξέπεσον διὰ 
τῶν πολεμίων κρατούντων εἰς τὸ στρατόπεδον. 
  Τῶν δὲ στρατηγῶν οὔτε Πρόκλος οὔτε 
Παυλῖνος συνεισελθεῖν ἐτόλμησαν, ἀλλ' ἐξέκλιναν 
φοβούμενοι τοὺς στρατιώτας ἤδη τὴν αἰτίαν ἐπὶ 
τοὺς στρατηγοὺς τρέποντας. Ἄννιος δὲ Γάλλος 
ἀνελάμβανεν ἐν τῇ πόλει καὶ παρεμυθεῖτο τοὺς 
ἐκ τῆς μάχης συλλεγομένους, ὡς ἀγχωμάλου 
γεγενημένης καὶ πολλοῖς κεκρατηκότας μέρεσι 
τῶν πολεμίων. Μάριος δὲ Κέλσος τοὺς ἐν τέλει  
συναγαγὼν ἐκέλευσε σκοπεῖν τὸ κοινόν, ὡς ἐπὶ 
συμφορᾷ τηλικαύτῃ καὶ φόνῳ τοσούτῳ πολιτῶν 
μηδὲ Ὄθωνος, εἴπερ ἀνὴρ ἀγαθός ἐστιν, ἐθελή-
σοντος ἔτι πειρᾶσθαι τῆς τύχης, ὅπου καὶ Κάτων 
καὶ Σκηπίων, Καίσαρι κρατοῦντι μετὰ Φάρσαλον 
εἶξαι μὴ θελήσαντες, αἰτίαν ἔχουσιν ὡς πολλοὺς 
καὶ ἀγαθοὺς ἄνδρας ἐν Λιβύῃ παραναλώσαντες 
οὐκ ἀναγκαίως, καίπερ ἀγωνιζόμενοι περὶ τῆς 
Ῥωμαίων ἐλευθερίας. τὰ γὰρ ἄλλα κοινὴν ἡ 
τύχη παρέχουσα πᾶσιν ἑαυτὴν ἓν οὐκ ἀφαιρεῖται 
τῶν ἀγαθῶν, τὸ κἂν πταίσωσιν εὐλογιστεῖν πρὸς 
τὰ συντυγχάνοντα. 
  Ταῦτα λέγων ἔπειθε τοὺς ἡγεμονικούς. ἐπεὶ 
δὲ πειρώμενοι τοὺς στρατιώτας ἑώρων εἰρήνης 
δεομένους καὶ Τιτιανὸς ἐκέλευε πρεσβεύειν ὑπὲρ 
ὁμονοίας, ἔδοξε Κέλσῳ καὶ Γάλλῳ βαδίζειν καὶ 
διαλέγεσθαι τοῖς περὶ τὸν Κεκίναν καὶ Οὐάλεντα. 
βαδίζουσι δὲ αὐτοῖς ἀπήντησαν ἑκατοντάρχαι τὴν 
μὲν δύναμιν ἤδη κεκινημένην λέγοντες ἐρχομένην 
ἐπὶ τὸ Βητριακόν, αὐτοὶ δὲ ὑπὸ τῶν στρατηγῶν 
ἀπεστάλθαι περὶ ὁμονοίας. ἐπαινέσαντες οὖν οἱ 
περὶ τὸν Κέλσον ἐκέλευσαν αὐτοὺς ἀναστρέψαν-
τας πάλιν ἀπαντᾶν μετ' αὐτῶν τοῖς περὶ τὸν 
Κεκίναν. ἐπεὶ δὲ ἐγγὺς ἦσαν, ἐκινδύνευσεν ὁ 
Κέλσος. ἔτυχον γὰρ οἱ περὶ τὴν ἐνέδραν ἡττη-
μένοι πρότερον ἱππεῖς προεξελαύνοντες. ὡς οὖν 
προσιόντα τὸν Κέλσον κατεῖδον, εὐθὺς βοήσαντες 
ὥρμησαν ἐπ' αὐτόν. οἱ δὲ ἑκατοντάρχαι προ-
έστησαν ἀνείργοντες· καὶ τῶν ἄλλων λοχαγῶν  
φείδεσθαι βοώντων οἱ περὶ τὸν Κεκίναν πυθό-
μενοι καὶ προσελάσαντες τὴν ἀκοσμίαν ταχὺ τῶν 
ἱππέων ἔπαυσαν, τὸν δὲ Κέλσον ἀσπασάμενοι 
φιλοφρόνως ἐβάδιζον μετ' αὐτῶν εἰς τὸ Βητριακόν. 
ἐν δὲ τούτῳ μετάνοια Τιτιανὸν ἔσχεν ἐκπέμψαντα 
τοὺς πρέσβεις· καὶ τῶν στρατιωτῶν τοὺς θρασυν-
ομένους αὖθις ἀνεβίβαζεν ἐπὶ τὰ τείχη καὶ τοὺς 
ἄλλους παρεκάλει βοηθεῖν. τοῦ δὲ Κεκίνα προσ-
ελάσαντος τῷ ἵππῳ καὶ τὴν δεξιὰν ὀρέγοντος 
οὐδεὶς ἀντέσχεν, ἀλλ' οἱ μὲν ἀπὸ τῶν τειχῶν 
ἠσπάζοντο τοὺς στρατιώτας, οἱ δὲ τὰς πύλας 
ἀνοίξαντες ἐξῄεσαν καὶ ἀνεμίγνυντο τοῖς προσ-
ήκουσιν. ἠδίκει δὲ οὐδείς, ἀλλὰ καὶ φιλοφρο-
σύναι καὶ δεξιώσεις ἦσαν, ὤμοσαν δὲ πάντες περὶ 
τοῦ Οὐϊτελλίου καὶ προσεχώρησαν. 
  Οὕτω μὲν οἱ πλεῖστοι τῶν παραγενομέ-
νων ἀπαγγέλλουσι γενέσθαι τὴν μάχην, οὐδὲ 
αὐτοὶ σαφῶς ὁμολογοῦντες εἰδέναι τὰ καθ' ἕκαστα 
διὰ τὴν ἀταξίαν καὶ τὴν ἀνωμαλίαν. ἐμοὶ δὲ 
ὕστερον ὁδεύοντι διὰ τοῦ πεδίου Μέστριος Φλῶρος, 
ἀνὴρ ὑπατικὸς τῶν τότε μὴ κατὰ γνώμην, ἀλλ' 
ἀνάγκῃ μετὰ τοῦ Ὄθωνος γενομένων, νεὼν ὄντα 
παλαιὸν ἐπιδείξας διηγεῖτο μετὰ τὴν μάχην 
ἐπελθὼν ἰδεῖν νεκρῶν σωρὸν τηλικοῦτον ὥστε 
τοὺς ἐπιπολῆς ἅπτεσθαι τῶν ἀετῶν. καὶ τὴν 
αἰτίαν ἔφη ζητῶν οὔτε αὐτὸς εὑρεῖν οὔτε παρ' 
ἄλλου του πυθέσθαι. θνήσκειν μὲν γὰρ παρὰ 
τοὺς ἐμφυλίους πολέμους, ὅταν τροπὴ γένηται, 
πλείονας εἰκός ἐστι, τῷ μηδένα ζωγρεῖν, χρῆσθαι 
γὰρ οὐκ ἔστι τοῖς ἁλισκομένοις, ἡ δ' ἐπὶ τοσοῦτο  
σωρεία καὶ συμφόρησις οὐκ ἔχει τὴν αἰτίαν 
εὐσυλλόγιστον. 
  Τῷ δὲ Ὄθωνι πρῶτον μὲν ἀσαφής, ὥσπερ 
εἴωθε περὶ τῶν τηλικούτων, προσέπεσε λόγος· 
ἐπεὶ δὲ καὶ τετρωμένοι τινὲς ἧκον ἐκ τῆς μάχης 
ἀπαγγέλλοντες, τοὺς μὲν φίλους ἧττον ἄν τις 
ἐθαύμασεν οὐκ ἐῶντας ἀπαγορεύειν, ἀλλὰ θαρρεῖν 
παρακελευομένους, τὸ δὲ τῶν στρατιωτῶν πάθος 
ἅπασαν ὑπερέβαλε πίστιν. ὡς οὐδεὶς ἀπῆλθεν, 
οὐδὲ μετέστη πρὸς τοὺς κρατοῦντας, οὐδ' ὤφθη 
τὸ καθ' αὑτὸν ζητῶν ἀπεγνωσμένου τοῦ ἡγεμόνος, 
πάντες δ' ὁμαλῶς ἐπὶ θύρας ἦλθον, ἐκάλουν 
αὐτοκράτορα, προελθόντος ἐγίνοντο προστρό-
παιοι, μετὰ βοῆς καὶ ἱκεσίας χειρῶν ἥπτοντο, 
προσέπιπτον, ἐδάκρυον, ἐδέοντο μὴ σφᾶς ἐγκατα-
λιπεῖν, μὴ προδοῦναι τοῖς πολεμίοις, ἀλλὰ χρῆσθαι 
μέχρι ἂν ἐμπνέωσι καὶ ψυχαῖς καὶ σώμασιν ὑπὲρ 
αὑτοῦ. ταῦτα ὁμοῦ πάντες ἱκέτευον. εἷς δὲ τῶν 
ἀφανεστέρων ἀνατείνας τὸ ξίφος καὶ εἰπών, 
“Ἴσθι, Καῖσαρ, οὕτως ὑπὲρ σοῦ παρατεταγ-
μένους ἅπαντας,” ἀπέσφαξεν ἑαυτόν. 
  Ἀλλὰ τούτων οὐδὲν ἐπέκλασε τὸν Ὄθωνα, 
φαιδρῷ δὲ καὶ καθεστῶτι προσώπῳ πανταχόσε 
τὰς ὄψεις περιαγαγών, “Ταύτην,” εἶπεν, “ὦ 
συστρατιῶται, τὴν ἡμέραν ἐκείνης, ἐν ᾗ με 
πρῶτον ἐποιήσατε αὐτοκράτορα, μακαριωτέραν 
ἡγοῦμαι, τοιούτους ὁρῶν ὑμᾶς καὶ τηλικούτων 
ἀξιούμενος. ἀλλὰ μὴ μείζονος ἀποστερεῖτε, τοῦ 
καλῶς ἀποθανεῖν ὑπὲρ τοσούτων καὶ τοιούτων 
πολιτῶν. εἰ τῆς Ῥωμαίων ἡγεμονίας ἄξιος γέγονα, 
δεῖ με τῆς ἐμῆς ψυχῆς ὑπὲρ τῆς πατρίδος ἀφειδεῖν. 
οἶδα τὴν νίκην τοῖς ἐναντίοις οὔτε βεβαίαν οὔτε  
ἰσχυρὰν οὖσαν. ἀπαγγέλλουσι τὴν ἐκ Μυσίας 
ἡμῶν δύναμιν οὐ πολλῶν ἡμερῶν ὁδὸν ἀπέχειν, 
ἤδη καταβαίνουσαν ἐπὶ τὸν Ἀδρίαν. Ἀσία καὶ 
Συρία καὶ Αἴγυπτος καὶ τὰ πολεμοῦντα Ἰουδαίοις 
στρατεύματα μεθ' ἡμῶν, ἥ τε σύγκλητος παρ' 
ἡμῖν καὶ τέκνα τῶν ἐναντίων καὶ γυναῖκες. ἀλλ' 
οὐκ ἔστι πρὸς Ἀννίβαν οὐδὲ Πύρρον οὐδὲ Κίμ-
βρους ὁ πόλεμος ὑπὲρ τῆς Ἰταλίας, ἀλλὰ Ῥωμαίοις 
πολεμοῦντες ἀμφότεροι τὴν πατρίδα καὶ νικῶντες 
ἀδικοῦμεν καὶ νικώμενοι. καὶ γὰρ τὸ ἀγαθὸν τοῦ 
κρατοῦντος ἐκείνῃ κακόν ἐστι. πιστεύσατε πολ-
λάκις ὅτι δύναμαι κάλλιον ἀποθανεῖν ἢ ἄρχειν. 
οὐ γὰρ ὁρῶ τί τηλικοῦτον Ῥωμαίοις ὄφελος 
ἔσομαι κρατήσας, ἡλίκον ἐπιδοὺς ἐμαυτὸν ὑπὲρ 
εἰρήνης καὶ ὁμονοίας, καὶ τοῦ μὴ πάλιν ἡμέραν 
τοιαύτην ἐπιδεῖν τὴν Ἰταλίαν.” 
  Τοιαῦτα διαλεχθείς, καὶ πρὸς τοὺς ἐνί-
στασθαι καὶ παρακαλεῖν ἐπιχειροῦντας ἀπισχυρι-
σάμενος, τούς τε φίλους ἐκέλευεν ἀπαλλάττεσθαι 
καὶ τῶν συγκλητικῶν τοὺς παρόντας· τοῖς δὲ μὴ 
παροῦσιν ἐπέστελλε καὶ γράμματα πρὸς τὰς 
πόλεις, ὅπως παρακομισθῶσιν ἐντίμως καὶ μετὰ 
ἀσφαλείας. προσαγόμενος δὲ τὸν ἀδελφιδοῦν 
Κοκκήϊον, ἔτι μειράκιον ὄντα, θαρρεῖν παρεκάλει 
καὶ μὴ δεδιέναι Οὐϊτέλλιον, οὗ καὶ μητέρα καὶ 
γενεὰν καὶ γυναῖκα αὐτός, ὥσπερ οἰκείων κηδό-
μενος, διαφυλάξαι. διὰ τοῦτο γὰρ οὐδὲ θέσθαι 
παῖδα βουλόμενος αὐτόν, ἀλλ' ἀναβαλέσθαι τὴν 
εἰσποίησιν, ὅπως συνάρχοι κρατήσαντος αὐτοῦ, 
μὴ προσαπόλοιτο πταίσαντος· “Ἐκεῖνο δέ,” 
εἶπεν, “ὦ παῖ, παρεγγυῶμαί σοι τελευταῖον,  
μήτε ἐπιλαθέσθαι παντάπασι μήτε ἄγαν μνη-
μονεύειν ὅτι Καίσαρα θεῖον ἔσχες.” 
  Γενόμενος δὲ ἀπὸ τούτων μετὰ μικρὸν ἤκουσε 
θορύβου καὶ βοῆς ἐπὶ θύραις. οἱ γὰρ στρατιῶται 
τῶν συγκλητικῶν τοῖς ἀπιοῦσι διηπείλουν ἀπο-
σφάξειν, εἰ μὴ παραμενοῦσιν, ἀλλὰ οἰχήσονται 
τὸν αὐτοκράτορα καταλιπόντες. πάλιν οὖν προ-
ῆλθεν ὑπὲρ τῶν ἀνδρῶν φοβηθείς, καὶ τοὺς 
στρατιώτας, οὐκέτι δεητικὸς οὐδὲ πρᾷος, ἀλλὰ 
τραχὺς ὀφθείς, καὶ μετ' ὀργῆς εἰς τὸ θορυβοῦν 
μάλιστα διαβλέψας, ἀπελθεῖν ἐποίησεν εἴξαντας 
καὶ διατρέσαντας. 
  Ἤδη δὲ ἑσπέρας οὔσης ἐδίψησε, καὶ 
πιὼν ὀλίγον ὕδατος, δυεῖν ὄντων αὐτῷ ξιφῶν, 
ἑκατέρου κατεμάνθανε τὸ σπάσμα πολὺν χρόνον, 
καὶ τὸ ἕτερον ἀπέδωκε, θάτερον δὲ εἰς τὰς ἀγκάλας 
ἀναλαβὼν τοὺς οἰκέτας προσεκαλεῖτο. καὶ φι-
λοφρονούμενος διένεμε τῶν χρημάτων τῷ μὲν 
πλέον, τῷ δὲ ἔλαττον, οὐχ ὥσπερ ἀλλοτρίων 
ἀφειδῶν, ἀλλὰ τὸ κατ' ἀξίαν καὶ τὸ μέτριον 
ἐπιμελῶς φυλάττων. ἀποπέμψας δὲ τούτους 
ἤδη τὸ λοιπὸν ἀνεπαύετο τῆς νυκτός, ὥστε τοὺς 
κατευναστὰς αἰσθάνεσθαι βαθέως αὐτοῦ καθ-
εύδοντος. ὄρθρου δὲ καλέσας ἀπελεύθερον ᾧ 
συνδιῴκησε τὰ περὶ τοὺς συγκλητικούς, μαθεῖν 
προσέταξε· καὶ πυθόμενος γεγονέναι τοῖς ἀπερ-
χομένοις ὧν ἕκαστος ἔχρῃζεν, “Ἴθι τοίνυν,” ἔφη, 
“σύ, καὶ ποίει τοῖς στρατιώταις ἐμφανῆ σεαυτόν, 
εἰ μὴ θέλεις κακῶς ὑπ' αὐτῶν ἀποθανεῖν ὡς ἐμοὶ 
συμπράξας τὸν θάνατον.” ἐξελθόντος δὲ τοῦ 
ἀνθρώπου τὸ ξίφος ὑποστήσας ὀρθὸν ἀμφοτέραις 
ταῖς χερσί, καὶ περιπεσὼν ἄνωθεν, ὅσον ἅπαξ  
στενάξαι μόνον ᾔσθετο τοῦ πόνου καὶ τοῖς ἐκτὸς 
αἴσθησιν παρέσχεν. ἀραμένων δὲ τῶν παίδων 
οἰμωγὴν εὐθὺς ἅπαν τὸ στρατόπεδον καὶ τὴν 
πόλιν ἐπεῖχε κλαυθμός· καὶ μετὰ βοῆς οἱ στρατι-
ῶται εἰσέπεσον ἐπὶ τὰς θύρας καὶ ὠλοφύροντο, 
περιπαθοῦντες καὶ λοιδοροῦντες ἑαυτοὺς μὴ φυλά-
ξαντας τὸν αὐτοκράτορα μηδὲ κωλύσαντας ἀπο-
θανεῖν ὑπὲρ αὐτῶν. ἀπέστη δὲ οὐδεὶς τῶν κατ' 
αὐτόν, ἐγγὺς ὄντων τῶν πολεμίων, ἀλλὰ κοσμή-
σαντες τὸ σῶμα καὶ πυρὰν κατασκευάσαντες 
ἐξεκόμιζον ἐν τοῖς ὅπλοις οἱ φθάσαντες ὑποδῦναι 
καὶ βαστάσαι τὸ λέχος ἐπιγαυρούμενοι. τῶν δὲ 
ἄλλων οἱ μὲν τὸ τραῦμα τοῦ νεκροῦ κατεφίλουν 
προσπίπτοντες, οἱ δὲ ἥπτοντο τῶν χειρῶν, οἱ δὲ 
προσεκύνουν πόρρωθεν. ἔνιοι δὲ τῇ πυρᾷ λαμπά-
δας ὑφέντες ἑαυτοὺς ἀπέσφαξαν, οὐδὲν ἐκδήλως 
οὔτε πεπονθότες χρηστὸν ὑπὸ τοῦ τεθνηκότος 
οὔτε πείσεσθαι δεινὸν ὑπὸ τοῦ κρατοῦντος δεδιό-
τες. ἀλλ' ἔοικε μηδενὶ τῶν πώποτε τυράννων ἢ 
βασιλέων δεινὸς οὕτως ἔρως ἐγγενέσθαι καὶ 
περιμανὴς τοῦ ἄρχειν, ὡς ἐκεῖνοι τοῦ ἄρχεσθαι 
καὶ ὑπακούειν Ὄθωνος ἠράσθησαν· οὕς γε μηδ' 
ἀποθανόντος ὁ πόθος προὔλιπεν, ἀλλὰ παρέμεινεν 
εἰς ἀνήκεστον ἔχθος Οὐϊτελλίῳ τελευτήσας. 
  Τὰ μὲν οὖν ἄλλα καιρὸν οἰκεῖον ἔχει 
λεχθῆναι· κρύψαντες δὲ τῇ γῇ τὰ λείψανα τοῦ 
Ὄθωνος οὔτε μεγέθει σήματος οὔτ' ἐπιγραφῆς 
ὄγκῳ τὸν τάφον ἐποίησαν ἐπίφθονον. εἶδον δὲ 
ἐν Βριξίλλῳ γενόμενος καὶ μνῆμα μέτριον καὶ  
τὴν ἐπιγραφὴν οὕτως ἔχουσαν, εἰ μεταφρασθείη· 
“Δηλώσει Μάρκου Ὄθωνος.” 
  Ἀπέθανε δὲ Ὄθων ἔτη μὲν ἑπτὰ καὶ τριάκοντα 
βιώσας, ἄρξας δὲ τρεῖς μῆνας, ἀπολιπὼν δὲ μὴ 
χείρονας μηδ' ἐλάττους τῶν τὸν βίον αὐτοῦ 
ψεγόντων τοὺς ἐπαινοῦντας τὸν θάνατον. βιώσας 
γὰρ οὐδὲν ἐπιεικέστερον Νέρωνος ἀπέθανεν εὐγε-
νέστερον. 
  Οἱ δὲ στρατιῶται Πολλίωνος τοῦ ἑτέρου τῶν 
ἐπάρχων ὀμνύειν εὐθὺς εἰς τὸν Οὐϊτέλλιον κελεύ-
σαντος ἐδυσχέραινον· καὶ πυθόμενοι τῶν συγ-
κλητικῶν ἐνίους ἔτι παρεῖναι τοὺς μὲν ἄλλους 
ἀφῆκαν, Οὐεργινίῳ δὲ Ῥούφῳ πράγματα παρεῖ-
χον ἅμα τοῖς ὅπλοις ἐλθόντες ἐπὶ τὴν οἰκίαν καὶ 
κατακαλοῦντες αὖθις καὶ κελεύοντες ἄρχειν ἢ 
πρεσβεύειν ὑπὲρ αὐτῶν. ὁ δὲ τὴν ἡγεμονίαν 
ἡττωμένων παραλαβεῖν, νενικηκότων πρότερον 
μὴ θελήσας, μανικὸν ἡγεῖτο· πρεσβεύειν δὲ πρὸς 
τοὺς Γερμανοὺς δεδιώς, πολλὰ βεβιάσθαι παρὰ 
γνώμην ὑπ' αὐτοῦ δοκοῦντας, ἔλαθε δι' ἑτέρων 
θυρῶν ἐκποδὼν ποιήσας ἑαυτόν. ὡς δὲ τοῦτο 
ἔγνωσαν οἱ στρατιῶται, τούς τε ὅρκους ἐδέξαντο 
καὶ τοῖς περὶ τὸν Κεκίναν προσέθεντο συγγνώμης 
τυχόντες.  