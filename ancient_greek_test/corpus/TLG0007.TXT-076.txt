
        {ΠΑΡΑΜΥΘΗΤΙΚΟΣ ΠΡΟΣ 
            ΑΠΟΛΛΩΝΙΟΝ} 
  Καὶ πάλαι σοι συνήλγησα καὶ συνηχθέσθην, 
Ἀπολλώνιε, ἀκούσας περὶ τῆς τοῦ προσφιλεστάτου 
πᾶσιν ἡμῖν υἱοῦ σου προώρου μεταλλαγῆς τοῦ 
βίου, νεανίσκου κοσμίου πάνυ καὶ σώφρονος καὶ 
διαφερόντως τά τε πρὸς θεοὺς καὶ τὰ πρὸς γονεῖς 
καὶ φίλους ὅσια καὶ δίκαια διαφυλάξαντος. τότε 
μὲν οὖν ὑπὸ τὸν τῆς τελευτῆς καιρὸν ἐντυγχάνειν 
σοι καὶ παρακαλεῖν ἀνθρωπίνως φέρειν τὸ συμ-
βεβηκὸς ἀνοίκειον ἦν, παρειμένῳ τό τε σῶμα καὶ 
τὴν ψυχὴν ὑπὸ τῆς παραλόγου συμφορᾶς, καὶ 
συμπαθεῖν δ' ἦν ἀναγκαῖον· οὐδὲ γὰρ οἱ βέλτιστοι 
τῶν ἰατρῶν πρὸς τὰς ἀθρόας τῶν ῥευμάτων 
ἐπιφορὰς εὐθὺς προσφέρουσι τὰς διὰ τῶν φαρμά-
κων βοηθείας, ἀλλ' ἐῶσι τὸ βαρῦνον τῆς φλεγμονῆς 
δίχα τῆς τῶν ἔξωθεν περιχρίστων ἐπιθέσεως αὐτὸ 
δι' αὑτοῦ λαβεῖν πέψιν. 
  Ἐπειδὴ οὖν καὶ χρόνος ὁ πάντα πεπαίνειν 
εἰωθὼς ἐγγέγονε τῇ συμφορᾷ καὶ ἡ περὶ σὲ διά-
θεσις ἀπαιτεῖν ἔοικε τὴν παρὰ τῶν φίλων βοή-
θειαν, καλῶς ἔχειν ὑπέλαβον τῶν παραμυθητικῶν  
σοι μεταδοῦναι λόγων πρὸς ἄνεσιν τῆς λύπης καὶ 
παῦλαν τῶν πενθικῶν καὶ ματαίων ὀδυρμῶν. 
 
  ”ψυχῆς“ γὰρ ”νοσούσης εἰσὶν ἰατροὶ λόγοι, 
  ὅταν τις ἐν καιρῷ γε μαλθάσσῃ κέαρ.“ 
 
κατὰ γὰρ τὸν σοφὸν Εὐριπίδην 
 
    ἄλλο δέ γ' ἐπ' ἄλλῃ φάρμακον κεῖται νόσῳ· 
    λυπουμένῳ μὲν μῦθος εὐμενὴς φίλων, 
    ἄγαν δὲ μωραίνοντι νουθετήματα. 
 
πολλῶν γὰρ ὄντων ψυχικῶν παθῶν, ἡ λύπη τὸ 
χαλεπώτατον πέφυκεν εἶναι πάντων· 
 
  ”διὰ λύπην γάρ,“ φασί, ”καὶ μανίαν γίγνεσθαι 
  πολλοῖσι καὶ νοσήματ' οὐκ ἰάσιμα, 
  αὑτούς τ' ἀνῃρήκασι διὰ λύπην τινές.“ 
 
  Τὸ μὲν οὖν ἀλγεῖν καὶ δάκνεσθαι τελευτή-
σαντος υἱοῦ φυσικὴν ἔχει τὴν ἀρχὴν τῆς λύπης, 
καὶ οὐκ ἐφ' ἡμῖν. οὐ γὰρ ἔγωγε συμφέρομαι τοῖς 
ὑμνοῦσι τὴν ἄγριον καὶ σκληρὰν ἀπάθειαν, ἔξω καὶ 
τοῦ δυνατοῦ καὶ τοῦ συμφέροντος οὖσαν· ἀφ-
αιρήσεται γὰρ ἡμῶν αὕτη τὴν ἐκ τοῦ φιλεῖσθαι 
καὶ φιλεῖν εὔνοιαν, ἣν παντὸς μᾶλλον διασῴζειν 
ἀναγκαῖον. τὸ δὲ πέρα τοῦ μέτρου παρεκφέρεσθαι 
καὶ συναύξειν τὰ πένθη παρὰ φύσιν εἶναί φημι καὶ 
ὑπὸ τῆς ἐν ἡμῖν φαύλης γίγνεσθαι δόξης. διὸ 
καὶ τοῦτο μὲν ἐατέον ὡς βλαβερὸν καὶ φαῦλον 
καὶ σπουδαίοις ἀνδράσιν ἥκιστα πρέπον, τὴν δὲ  
μετριοπάθειαν οὐκ ἀποδοκιμαστέον. ”μὴ γὰρ 
νοσοῖμεν“ φησὶν ὁ ἀκαδημαϊκὸς Κράντωρ, ”νοσή-
σασι δὲ παρείη τις αἴσθησις, εἴτ' οὖν τέμνοιτό τι 
τῶν ἡμετέρων εἴτ' ἀποσπῷτο.“ τὸ γὰρ ἀνώδυνον 
τοῦτ' οὐκ ἄνευ μεγάλων ἐγγίγνεται μισθῶν τῷ 
ἀνθρώπῳ· τεθηριῶσθαι γὰρ εἰκὸς ἐκεῖ μὲν σῶμα 
τοιοῦτον ἐνταῦθα δὲ ψυχήν. 
  Οὔτ' οὖν ἀπαθεῖς ἐπὶ τῶν τοιούτων συμ-
φορῶν ὁ λόγος ἀξιοῖ γίγνεσθαι τοὺς εὖ φρονοῦντας 
οὔτε δυσπαθεῖς· τὸ μὲν γὰρ ἄτεγκτον καὶ θηριῶδες, 
τὸ δ' ἐκλελυμένον καὶ γυναικοπρεπές. εὐλόγιστος 
δ' ὁ τὸν οἰκεῖον ὅρον ἔχων καὶ δυνάμενος φέρειν 
δεξιῶς τά τε προσηνῆ καὶ τὰ λυπηρὰ τῶν ἐν τῷ 
βίῳ συμβαινόντων, καὶ προειληφὼς ὅτι καθάπερ 
ἐν δημοκρατίᾳ κλῆρός ἐστι τῶν ἀρχῶν καὶ δεῖ 
λαχόντα μὲν ἄρχειν ἀπολαχόντα δὲ φέρειν ἀν-
επαχθῶς τὴν τύχην, οὕτω καὶ τῇ διανομῇ τῶν 
πραγμάτων ἀνεγκλήτως καὶ πειθηνίως ἕπεσθαι. 
τοῦτο γὰρ οἱ μὴ δυνάμενοι ποιεῖν οὐδὲ τὰς εὐ-
πραγίας ἂν ἐμφρόνως φέρειν δύναιντο καὶ μετρίως. 
  Τῶν μὲν γὰρ καλῶς λεγομένων ἐστὶν ἐν ὑπο-
θήκης μέρει καὶ τοῦτο, 
 
    μηδ' εὐτύχημα μηδὲν ὧδ' ἔστω μέγα, 
    ὅ ς' ἐξεπαρεῖ μεῖζον ἢ χρεὼν φρονεῖν, 
    μηδ' ἄν τι συμβῇ δυσχερές, δουλοῦ πάλιν, 
    ἀλλ' αὑτὸς αἰεὶ μίμνε, τὴν σαυτοῦ φύσιν 
    σῴζων βεβαίως, ὥστε χρυσὸς ἐν πυρί. 
 
πεπαιδευμένων δ' ἐστὶ καὶ σωφρόνων ἀνδρῶν πρός  
τε τὰς δοκούσας εὐτυχίας τὸν αὐτὸν εἶναι, καὶ πρὸς 
τὰς ἀτυχίας φυλάξαι γενναίως τὸ πρέπον. τῆς γὰρ 
εὐλογιστίας ἔργον ἐστὶν ἢ φυλάξασθαι τὸ κακὸν 
ἐπιφερόμενον ἢ διορθώσασθαι γενόμενον ἢ συ-
στεῖλαι πρὸς τὸ βραχύτατον ἢ παρασκευάζειν αὑτῷ 
τὴν ὑπομονὴν ἄρρενα καὶ γενναίαν. καὶ γὰρ περὶ 
τἀγαθὸν ἡ φρόνησις πραγματεύεται τετραχῶς, ἢ 
κτωμένη τἀγαθὰ ἢ φυλάττουσα ἢ αὔξουσα ἢ χρω-
μένη δεξιῶς. οὗτοι τῆς φρονήσεως καὶ τῶν ἄλλων 
ἀρετῶν εἰσι κανόνες, οἷς πρὸς ἀμφότερα χρηστέον. 
 
  ”οὐκ ἔστιν“ γὰρ ”ὅστις πάντ' ἀνὴρ εὐδαιμονεῖ“ 
 
καὶ νὴ Δία 
 
    τό τοι χρεὼν οὐκ ἔστι μὴ χρεὼν ποιεῖν. 
 
  Ὥσπερ γὰρ ἐν φυτοῖς ποτὲ μὲν πολυκαρπίαι 
γίγνονται ποτὲ δ' ἀκαρπίαι, καὶ ἐν ζῴοις ποτὲ μὲν 
πολυγονίαι ποτὲ δὲ καὶ ἀγονίαι, καὶ ἐν θαλάττῃ 
εὐδίαι τε καὶ χειμῶνες, οὕτω καὶ ἐν βίῳ πολλαὶ καὶ 
ποικίλαι περιστάσεις γιγνόμεναι πρὸς τὰς ἐναντίας 
περιάγουσι τοὺς ἀνθρώπους τύχας. εἰς ἃς δια-
βλέψας ἄν τις οὐκ ἀπεικότως εἴποι, 
 
    οὐκ ἐπὶ πᾶσίν ς' ἐφύτευς' ἀγαθοῖς, 
    Ἀγάμεμνον, Ἀτρεύς. 
    δεῖ δέ σε χαίρειν καὶ λυπεῖσθαι· 
    θνητὸς γὰρ ἔφυς. κἂν μὴ σὺ θέλῃς, 
    τὰ θεῶν οὕτω βουλόμεν' ἔσται 
 
καὶ τὸ ὑπὸ Μενάνδρου ῥηθέν  
  εἰ γὰρ ἐγένου σύ, τρόφιμε, τῶν πάντων μόνος, 
  ὅτ' ἔτικτεν ἡ μήτηρ ς', ἐφ' ᾧ τε διατελεῖν 
  πράττων ἃ βούλει καὶ διευτυχῶν ἀεί, 
  καὶ τοῦτο τῶν θεῶν τις ὡμολόγησέ σοι, 
  ὀρθῶς ἀγανακτεῖς· ἔστι γάρ ς' ἐψευσμένος, 
  ἄτοπόν τε πεποίηκ'. εἰ δ' ἐπὶ τοῖς αὐτοῖς νόμοις 
  ἐφ' οἷσπερ ἡμεῖς ἔσπασας τὸν ἀέρα 
  τὸν κοινόν, ἵνα σοι καὶ τραγικώτερον λαλῶ, 
  οἰστέον ἄμεινον ταῦτα καὶ λογιστέον. 
  τὸ δὲ κεφάλαιον τῶν λόγων, ἄνθρωπος εἶ, 
  οὗ μεταβολὴν θᾶττον πρὸς ὕψος καὶ πάλιν 
  ταπεινότητα ζῷον οὐδὲν λαμβάνει. 
  καὶ μάλα δικαίως· ἀσθενέστατον γὰρ ὂν 
  φύσει μεγίστοις οἰκονομεῖται πράγμασιν, 
  ὅταν πέσῃ δέ, πλεῖστα συντρίβει καλά. 
  σὺ δ' οὔθ' ὑπερβάλλοντα, τρόφιμ', ἀπώλεσας 
  ἀγαθά, τὰ νυνί τ' ἐστὶ μέτριά σοι κακά. 
  ὥστ' ἀνὰ μέσον που καὶ τὸ λοιπὸν ὂν φέρε. 
 
ἀλλ' ὅμως τοιούτων ὄντων τῶν πραγμάτων ἔνιοι 
διὰ τὴν ἀφροσύνην οὕτως εἰσὶν ἀβέλτεροι καὶ 
κεναυχεῖς, ὥστε μικρὸν ἐπαρθέντες ἢ διὰ χρημάτων 
περιουσίαν ἄφθονον ἢ διὰ μέγεθος ἀρχῆς ἢ διά 
τινας προεδρίας πολιτικὰς ἢ διὰ τιμὰς καὶ δόξας 
ἐπαπειλεῖν τοῖς ἥττοσι καὶ ἐξυβρίζειν, οὐκ ἐνθυμού-
μενοι τὸ τῆς τύχης ἄστατον καὶ ἀβέβαιον, οὐδ' ὅτι 
ῥᾳδίως τὰ ὑψηλὰ γίγνεται ταπεινὰ καὶ τὰ χθαμαλὰ 
πάλιν ὑψοῦται ταῖς ὀξυρρόποις μεθιστάμενα τῆς 
τύχης μεταβολαῖς. ζητεῖν οὖν ἐν ἀβεβαίοις βέ-
βαιόν τι λογιζομένων ἐστὶ περὶ τῶν πραγμάτων 
οὐκ ὀρθῶς·  
  ”τροχοῦ“ γὰρ ”περιστείχοντος ἄλλοθ' ἡτέρα 
  ἁψὶς ὕπερθε γίγνετ' ἄλλοθ' ἡτέρα.“ 
 
  Κράτιστον δὴ πρὸς ἀλυπίαν φάρμακον ὁ λόγος 
καὶ ἡ διὰ τούτου παρασκευὴ πρὸς πάσας τοῦ βίου 
τὰς μεταβολάς. χρὴ γὰρ οὐ μόνον ἑαυτὸν εἰδέναι 
θνητὸν ὄντα τὴν φύσιν, ἀλλὰ καὶ ὅτι θνητῷ σύγ-
κληρός ἐστι βίῳ καὶ πράγμασι ῥᾳδίως μεθισταμένοις 
πρὸς τοὐναντίον. ἀνθρώπων γὰρ ὄντως θνητὰ μὲν 
καὶ ἐφήμερα τὰ σώματα, θνηταὶ δὲ τύχαι καὶ 
πάθη καὶ πάνθ' ἁπλῶς τὰ κατὰ τὸν βίον, ἅπερ 
 
    οὐκ ἔστι φυγεῖν βροτὸν οὐδ' ὑπαλύξαι 
 
τὸ παράπαν ἀλλά 
 
  Ταρτάρου πυθμὴν πιέζει ς' ἀφανοῦς σφυρηλάτοις 
    ἀνάγκαις 
 
ὥς φησι Πίνδαρος. ὅθεν ὀρθῶς ὁ Φαληρεὺς Δημή-
τριος εἰπόντος Εὐριπίδου 
 
    ὁ δ' ὄλβος οὐ βέβαιος ἀλλ' ἐφήμερος 
 
καὶ ὅτι 
 
    μίκρ' ἄττα τὰ σφάλλοντα, καὶ μί' ἡμέρα 
    τὰ μὲν καθεῖλεν ὑψόθεν τὰ δ' ἦρ' ἄνω 
 
τὰ μὲν ἄλλα καλῶς ἔφη λέγειν αὐτὸν βέλτιον δ' 
ἔχειν ἄν, εἰ μὴ μίαν ἡμέραν ἀλλὰ στιγμὴν εἶπε 
χρόνου.  
    κύκλος γὰρ αὑτὸς καρπίμοις τε γῆς φυτοῖς 
    γένει βροτῶν τε. τοῖς μὲν αὔξεται βίος, 
    τῶν δὲ φθίνει τε κἀκθερίζεται πάλιν. 
 
ὁ δὲ Πίνδαρος ἐν ἄλλοις 
 
    τί δέ τις; τί δ' οὔ τις; σκιᾶς ὄναρ 
    ἄνθρωπος 
 
ἐμφαντικῶς σφόδρα καὶ φιλοτέχνως ὑπερβολῇ 
χρησάμενος τὸν τῶν ἀνθρώπων βίον ἐδήλωσε. τί 
γὰρ σκιᾶς ἀσθενέστερον; τὸ δὲ ταύτης ὄναρ οὐδ' 
ἂν ἐκφράσαι τις ἕτερος δυνηθείη σαφῶς. τούτοις 
δ' ἑπόμενος καὶ ὁ Κράντωρ παραμυθούμενος ἐπὶ 
τῇ τῶν τέκνων τελευτῇ τὸν Ἱπποκλέα φησί· 
”ταῦτα γὰρ πᾶσα αὕτη ἡ ἀρχαία φιλοσοφία λέγει 
τε καὶ παρακελεύεται. ὧν εἰ δή τι ἄλλο μὴ ἀπο-
δεχόμεθα, τό γε πολλαχῆ εἶναι ἐργώδη καὶ δύσκολον 
τὸν βίον ἄγαν ἀληθές. καὶ γὰρ εἰ μὴ φύσει 
τοῦτον ἔχει τὸν τρόπον, ὑπό γ' ἡμῶν εἰς τοῦτ' 
ἀφῖκται διαφθορᾶς. ἥ τ' ἄδηλος αὕτη τύχη πόρ-
ρωθεν ἡμῖν καὶ ἔτ' ἀπ' ἀρχῆς ἠκολούθηκεν οὐδ' 
ἐφ' ἑνὶ ὑγιεῖ, φυομένοις τε μίγνυταί τις ἐν πᾶσι 
κακοῦ μοῖρα· τὰ γάρ τοι σπέρματα εὐθὺς θνητὰ 
ὄντα ταύτης κοινωνεῖ τῆς αἰτίας, ἐξ ἧς ἀφυΐα μὲν 
ψυχῆς, νόσοι τε καὶ κήδεα καὶ μοῖρα θνητῶν 
ἐκεῖθεν ἡμῖν ἕρπει.“ 
  Τοῦ δὴ χάριν ἐτραπόμεθα δεῦρο; ἵν' εἰδείημεν 
ὅτι καινὸν ἀτυχεῖν οὐδὲν ἀνθρώπῳ ἀλλὰ πάντες  
ταὐτὸ πεπόνθαμεν. ”ἄσκοπος γὰρ ἡ τύχη,“ φησὶν 
ὁ Θεόφραστος, ”καὶ δεινὴ παρελέσθαι τὰ προ-
πεπονημένα καὶ μεταρρῖψαι τὴν δοκοῦσαν εὐημερίαν, 
οὐδένα καιρὸν ἔχουσα τακτόν.“ ταῦτα δὲ καὶ ἄλλα 
τοιαῦτα καὶ καθ' ἑαυτὸν ἑκάστῳ λογίσασθαι ῥᾴδιον, 
καὶ ἄλλων ἀκοῦσαι παλαιῶν καὶ σοφῶν ἀνδρῶν· 
ὧν πρῶτος μέν ἐστιν ὁ θεῖος Ὅμηρος, εἰπών, 
 
  οὐδὲν ἀκιδνότερον γαῖα τρέφει ἀνθρώποιο. 
  οὐ μὲν γάρ ποτέ φησι κακὸν πείσεσθαι ὀπίσσω, 
  ὄφρ' ἀρετὴν παρέχωσι θεοὶ καὶ γούνατ' ὀρώρῃ· 
  ἀλλ' ὅτε δὴ καὶ λυγρὰ θεοὶ μάκαρες τελέουσι, 
  καὶ τὰ φέρει ἀεκαζόμενος τετληότι θυμῷ 
 
καί 
 
  τοῖος γὰρ νόος ἐστὶν ἐπιχθονίων ἀνθρώπων, 
  οἷον ἐπ' ἦμαρ ἄγῃσι πατὴρ ἀνδρῶν τε θεῶν τε 
 
καὶ ἐν ἄλλοις 
 
  ”Τυδείδη μεγάθυμε, τίη γενεὴν ἐρεείνεις; 
  οἵη περ φύλλων γενεή, τοίη δὲ καὶ ἀνδρῶν. 
  φύλλα τὰ μέν τ' ἄνεμος χαμάδις χέει, ἄλλα δέ 
      θ' ὕλη 
  τηλεθόωσα φύει, ἔαρος δ' ἐπιγίγνεται ὥρη· 
  ὣς ἀνδρῶν γενεὴ ἡ μὲν φύει ἡ δ' ἀπολήγει.“ 
 
ταύτῃ δ' ὅτι καλῶς ἐχρήσατο τῇ εἰκόνι τοῦ ἀνθρω-
πείου βίου δῆλον ἐξ ὧν ἐν ἄλλῳ τόπῳ φησὶν οὕτω,  
                      βροτῶν ἕνεκα πτολεμίζειν 
  δειλῶν, οἳ φύλλοισιν ἐοικότες, ἄλλοτε μέν τε 
  ζαφλεγέες τελέθουσιν ἀρούρης καρπὸν ἔδοντες, 
  ἄλλοτε δὲ φθινύθουσιν ἀκήριοι, οὐδέ τις ἀλκή. 
 
  Σιμωνίδης δ' ὁ τῶν μελῶν ποιητής, Παυσανίου 
τοῦ βασιλέως τῶν Λακεδαιμονίων μεγαλαυχουμέ-
νου συνεχῶς ἐπὶ ταῖς αὑτοῦ πράξεσι καὶ κελεύοντος 
ἀπαγγεῖλαί τι αὐτῷ σοφὸν μετὰ χλευασμοῦ, συνεὶς 
αὐτοῦ τὴν ὑπερηφανίαν συνεβούλευε μεμνῆσθαι ὅτι 
ἄνθρωπός ἐστι. 
  Φίλιππος δ' ὁ τῶν Μακεδόνων βασιλεὺς τριῶν 
αὐτῷ προσαγγελθέντων εὐτυχημάτων ὑφ' ἕνα 
καιρόν, πρώτου μὲν ὅτι τεθρίππῳ νενίκηκεν Ὀλύμ-
πια, δευτέρου δ' ὅτι Παρμενίων ὁ στρατηγὸς μάχῃ 
Δαρδανεῖς ἐνίκησε, τρίτου δ' ὅτι ἄρρεν αὐτῷ 
παιδίον ἐκύησεν Ὀλυμπιάς, ἀνατείνας εἰς τὸν οὐ-
ρανὸν τὰς χεῖρας ”ὦ δαῖμον,“ εἶπε, ”μέτριόν τι 
τούτοις ἀντίθες ἐλάττωμα,“ εἰδὼς ὅτι τοῖς μεγάλοις 
εὐτυχήμασι φθονεῖν πέφυκεν ἡ τύχη. 
  Θηραμένης δ' ὁ γενόμενος Ἀθήνησι τῶν τριά-
κοντα τυράννων, συμπεσούσης τῆς οἰκίας ἐν ᾗ 
μετὰ πλειόνων ἐδείπνει, μόνος σωθεὶς καὶ πρὸς 
πάντων εὐδαιμονιζόμενος, ἀναφωνήσας μεγάλῃ τῇ 
φωνῇ, ”ὦ τύχη,“ εἶπεν, ”εἰς τίνα με καιρὸν ἄρα 
φυλάττεις;“ μετ' οὐ πολὺν δὲ χρόνον κατα-
στρεβλωθεὶς ὑπὸ τῶν συντυράννων ἐτελεύτησεν.  
  Ὑπερφυῶς δὲ φαίνεται περὶ τὴν παραμυθίαν 
ὁ ποιητὴς εὐδοκιμεῖν, ποιήσας τὸν Ἀχιλλέα λέγοντα 
πρὸς τὸν Πρίαμον ἥκοντα ἐπὶ λύτρα τοῦ Ἕκτορος 
ταυτί· 
 
  ἀλλ' ἄγε δὴ κατ' ἄρ' ἕζευ ἐπὶ θρόνου, ἄλγεα δ' 
      ἔμπης 
  ἐν θυμῷ κατακεῖσθαι ἐάσομεν ἀχνύμενοί περ· 
  οὐ γάρ τις πρῆξις πέλεται κρυεροῖο γόοιο. 
  ὣς γὰρ ἐπεκλώσαντο θεοὶ δειλοῖσι βροτοῖσι, 
  ζώειν ἀχνυμένοις· αὐτοὶ δέ τ' ἀκηδέες εἰσί. 
  δοιοὶ γάρ τε πίθοι κατακείαται ἐν Διὸς οὔδει 
  δώρων οἷα δίδωσι, κακῶν, ἕτερος δὲ ἐάων. 
  ᾧ μέν κ' ἀμμείξας δώῃ Ζεὺς τερπικέραυνος, 
  ἄλλοτε μέν τε κακῷ ὅ γε κύρεται ἄλλοτε δ' 
      ἐσθλῷ· 
  ᾧ δέ κε τῶν λυγρῶν δώῃ, λωβητὸν ἔθηκε 
  καί ἑ κακὴ βούβρωστις ἐπὶ χθόνα δῖαν ἐλαύνει, 
  φοιτᾷ δ' οὔτε θεοῖσι τετιμένος οὔτε βροτοῖσιν. 
 
ὁ δὲ μετὰ τοῦτον καὶ τῇ δόξῃ καὶ τῷ χρόνῳ, καίτοι 
τῶν Μουσῶν ἀναγορεύων ἑαυτὸν μαθητὴν Ἡσίοδος, 
καὶ οὗτος ἐν πίθῳ καθείρξας τὰ κακά, τὴν Παν-
δώραν ἀνοίξασαν ἀποφαίνει σκεδάσαι τὸ πλῆθος ἐπὶ 
πᾶσαν γῆν καὶ θάλατταν, λέγων ὧδε· 
 
  ἀλλὰ γυνὴ χείρεσσι πίθου μέγα πῶμ' ἀφελοῦσα 
  ἐσκέδας'· ἀνθρώποισι δὲ μήσατο κήδεα λυγρά.  
  μούνη δ' αὐτόθι Ἐλπὶς ἐν ἀρρήκτοισι δόμοισιν 
  ἔνδον ἔμεινε πίθου ὑπὸ χείλεσιν, οὐδὲ θύραζε 
  ἐξέπτη· πρόσθεν γὰρ ἐπέλλαβε πῶμα πίθοιο. 
  ἄλλα δὲ μυρία λυγρὰ κατ' ἀνθρώπους ἀλάληται. 
  πλείη μὲν γὰρ γαῖα κακῶν, πλείη δὲ θάλασσα. 
  νοῦσοι δ' ἀνθρώποισιν ἐφ' ἡμέρῃ αἱ δ' ἐπὶ νυκτὶ 
  αὐτόματοι φοιτῶσι, κακὰ θνητοῖσι φέρουσαι 
  σιγῇ, ἐπεὶ φωνὴν ἐξείλετο μητίετα Ζεύς. 
 
  Ἀπηρτημένως δὲ τούτοις ὁ κωμικὸς ἐπὶ τῶν 
δυσπαθούντων ἐπὶ ταῖς τοιαύταις συμφοραῖς ταυτὶ 
λέγει· 
 
  εἰ τὰ δάκρυ' ἡμῖν τῶν κακῶν ἦν φάρμακον, 
  ἀεί θ' ὁ κλαύσας τοῦ πονεῖν ἐπαύετο, 
  ἠλλαττόμεσθ' ἂν δάκρυα, δόντες χρυσίον. 
  νῦν δ' οὐ προσέχει τὰ πράγματ' οὐδ' ἀποβλέπει 
  εἰς ταῦτα, δέσποτ', ἀλλὰ τὴν αὐτὴν ὁδόν, 
  ἐάν τε κλάῃς ἄν τε μή, πορεύεται. 
  τί οὖν πλέον ποιοῦμεν; οὐδέν· ἡ λύπη δ' ἔχει 
  ὥσπερ τὰ δένδρα ταῦτα καρπὸν τὰ δάκρυα. 
 
ὁ δὲ παραμυθούμενος τὴν Δανάην δυσπαθοῦσαν 
Δίκτυς φησί· 
 
  δοκεῖς τὸν Ἅιδην σῶν τι φροντίζειν γόων 
  καὶ παῖδ' ἀνήσειν τὸν σόν, εἰ θέλοις στένειν; 
  παῦσαι· βλέπουσα δ' εἰς τὰ τῶν πέλας κακὰ 
  ῥᾴων γένοι' ἄν, εἰ λογίζεσθαι θέλοις 
  ὅσοι τε δεσμοῖς ἐκμεμόχθηνται βροτῶν,  
  ὅσοι τε γηράσκουσιν ὀρφανοὶ τέκνων, 
  τούς τ' ἐκ μέγιστον ὀλβίας τυραννίδος 
  τὸ μηδὲν ὄντας. ταῦτά σε σκοπεῖν χρεών. 
 
κελεύει γὰρ αὐτὴν ἐνθυμεῖσθαι τὰ τῶν ἴσα καὶ μείζω 
δυστυχούντων, ὡς ἐσομένην ἐλαφροτέραν. 
  Ἐνταῦθα γὰρ ἄν τις ἑλκύσειε καὶ τὴν τοῦ 
Σωκράτους φωνήν, τὴν οἰομένην, εἰ συνεισενέγκαι-
μεν εἰς τὸ κοινὸν τὰς ἀτυχίας, ὥστε διελέσθαι τὸ 
ἴσον ἕκαστον, ἀσμένως ἂν τοὺς πλείους τὰς αὑτῶν 
λαβόντας ἀπελθεῖν. 
  Ἐχρήσατο δὲ τῇ τοιαύτῃ ἀγωγῇ καὶ Ἀντίμαχος 
ὁ ποιητής. ἀποθανούσης γὰρ τῆς γυναικὸς αὐτῷ 
Λύδης, πρὸς ἣν φιλοστόργως εἶχε, παραμύθιον τῆς 
λύπης αὑτῷ ἐποίησε τὴν ἐλεγείαν τὴν καλουμένην 
Λύδην, ἐξαριθμησάμενος τὰς ἡρωικὰς συμφοράς, 
τοῖς ἀλλοτρίοις κακοῖς ἐλάττω τὴν ἑαυτοῦ ποιῶν 
λύπην. ὥστε καταφανὲς εἶναι ὅτι ὁ παραμυθού-
μενος τὸν λελυπημένον καὶ δεικνύων κοινὸν καὶ 
πολλῶν τὸ συμβεβηκὸς καὶ τῶν καὶ ἑτέροις συμ-
βεβηκότων ἔλαττον τὴν δόξαν τοῦ λελυπημένου 
μεθίστησι καὶ τοιαύτην τινὰ ποιεῖ πίστιν αὐτῷ, ὅτι 
ἔλαττον ἢ ἡλίκον ᾤετο τὸ συμβεβηκός ἐστιν. 
  Ὁ δ' Αἰσχύλος καλῶς ἔοικεν ἐπιπλήττειν 
τοῖς νομίζουσι τὸν θάνατον εἶναι κακόν, λέγων ὧδε· 
 
    ὡς οὐ δικαίως θάνατον ἔχθουσιν βροτοί, 
    ὅσπερ μέγιστον ῥῦμα τῶν πολλῶν κακῶν. 
 
τοῦτον γὰρ ἀπεμιμήσατο καὶ ὁ εἰπών·  
    ὦ θάνατε, παιὰν ἰατρὸς μόλοις. 
    ”λιμὴν“ γὰρ ὄντως ”Ἀίδας ἀνιᾶν.“ 
 
μέγα γάρ ἐστι τὸ μετὰ πείσματος τεθαρρηκότος 
εἰπεῖν 
 
    τίς δ' ἐστὶ δοῦλος τοῦ θανεῖν ἄφροντις ὤν; 
 
καὶ 
 
    Ἅιδην δ' ἔχων βοηθὸν οὐ τρέμω σκιάς. 
 
τί γὰρ τὸ χαλεπόν ἐστι καὶ τὸ δυσανιῶν καὶ ἐν τῷ 
τεθνάναι; τὰ γὰρ τοῦ θανάτου μήποτε καὶ λίαν 
ἡμῖν ὄντα συνήθη καὶ συμφυῆ πάλιν οὐκ οἶδ' ὅπως 
δυσαλγῆ δοκεῖ εἶναι. τί γὰρ θαυμαστὸν εἰ τὸ τμη-
τὸν τέτμηται, εἰ τὸ τηκτὸν τέτηκται, εἰ τὸ καυστὸν 
κέκαυται, εἰ τὸ φθαρτὸν ἔφθαρται; πότε γὰρ ἐν 
ἡμῖν αὐτοῖς οὐκ ἔστιν ὁ θάνατος; καί, ᾗ φησιν 
Ἡράκλειτος, ”ταὐτό γ' ἔνι ζῶν καὶ τεθνηκὸς 
καὶ τὸ ἐγρηγορὸς καὶ τὸ καθεῦδον καὶ νέον καὶ γη-
ραιόν· τάδε γὰρ μεταπεσόντα ἐκεῖνά ἐστι, κἀκεῖνα 
πάλιν μεταπεσόντα ταῦτα.“ ὡς γὰρ ἐκ τοῦ αὐτοῦ 
πηλοῦ δύναταί τις πλάττων ζῷα συγχεῖν καὶ πάλιν 
πλάττειν καὶ συγχεῖν καὶ τοῦθ' ἓν παρ' ἓν ποιεῖν 
ἀδιαλείπτως, οὕτω καὶ ἡ φύσις ἐκ τῆς αὐτῆς ὕλης 
πάλαι μὲν τοὺς προγόνους ἡμῶν ἀνέσχεν, εἶτα συν-
εχεῖς αὐτοῖς ἐγέννησε τοὺς πατέρας, εἶθ' ἡμᾶς,  
εἶτ' ἄλλους ἐπ' ἄλλοις ἀνακυκλήσει. καὶ ὁ τῆς 
γενέσεως ποταμὸς οὕτως ἐνδελεχῶς ῥέων οὔποτε 
στήσεται, καὶ πάλιν ὁ ἐξ ἐναντίας αὐτῷ ὁ τῆς 
φθορᾶς εἴτ' Ἀχέρων εἴτε Κωκυτὸς καλούμενος 
ὑπὸ τῶν ποιητῶν. ἡ πρώτη οὖν αἰτία ἡ δείξασα 
ἡμῖν τὸ τοῦ ἡλίου φῶς, ἡ αὐτὴ καὶ τὸν ζοφερὸν 
Ἅιδην ἄγει. καὶ μήποτε τοῦδ' εἰκὼν ᾖ ὁ περὶ 
ἡμᾶς ἀήρ, ἓν παρ' ἓν ἡμέραν καὶ νύκτα ποιῶν, 
ἐπαγωγοὺς ζωῆς τε καὶ θανάτου καὶ ὕπνου καὶ 
ἐγρηγόρσεως; διὸ καὶ μοιρίδιον χρέος εἶναι λέγε-
ται τὸ ζῆν, ὡς ἀποδοθησόμενον ὃ ἐδανείσαντο 
ἡμῶν οἱ προπάτορες. ὃ δὴ καὶ εὐκόλως κατα-
βλητέον καὶ ἀστενάκτως, ὅταν ὁ δανείσας ἀπαιτῇ· 
εὐγνωμονέστατοι γὰρ ἂν οὕτω φανείημεν. 
  Οἶμαι δὲ καὶ τὴν φύσιν ὁρῶσαν τό τ' ἄτακ-
τον καὶ βραχυχρόνιον τοῦ βίου ἄδηλον ποιῆσαι 
τὴν τοῦ θανάτου προθεσμίαν. τοῦτο γὰρ ἦν 
ἄμεινον· εἰ γὰρ προῄδειμεν, κἂν προεξετήκοντό 
τινες ταῖς λύπαις καὶ πρὶν ἀποθανεῖν ἐτεθνήκεσαν. 
ὅρα δὲ καὶ τοῦ βίου τὸ ὀδυνηρὸν καὶ τὸ πολλαῖς 
φροντίσιν ἐπηντλημένον, ἃς εἰ βουλοίμεθα κατ-
αριθμεῖσθαι, λίαν ἂν αὐτοῦ καταγνοίημεν, ἐπαλη-
θεύσαιμεν δὲ καὶ τὴν παρ' ἐνίοις κρατοῦσαν δόξαν 
ὡς ἄρα κρεῖττόν ἐστι τὸ τεθνάναι τοῦ ζῆν. ὁ 
γοῦν Σιμωνίδης, 
 
  ”ἀνθρώπων,“ φησίν, ”ὀλίγον μὲν κάρτος, ἄπρα-
    κτοι δὲ μεληδόνες, 
  αἰῶνι δὲ παύρῳ πόνος ἀμφὶ πόνῳ.  
  ὁ δ' ἄφυκτος ὁμῶς ἐπικρέμαται θάνατος· 
  κείνου γὰρ ἴσον λάχον μέρος οἵ τ' ἀγαθοί 
  ὅστις τε κακός.“ 
 
Πίνδαρος δέ· 
 
  ἓν παρ' ἐσθλὸν σύνδυο πήματα δαίονται βροτοῖς 
  ἀθάνατοι. τὰ μὲν ὦν οὐ δύνανται νήπιοι κόσμῳ 
      φέρειν. 
 
Σοφοκλῆς δέ· 
 
  σὺ δ' ἄνδρα θνητὸν εἰ κατέφθιτο στένεις, 
  εἰδὼς τὸ μέλλον οὐδὲν εἰ κέρδος φέρει; 
 
Εὐριπίδης δέ· 
 
  τὰ θνητὰ πράγματ' οἶσθά γ' ἣν ἔχει φύσιν; 
  δοκῶ μὲν οὔ· πόθεν γάρ; ἀλλ' ἄκουέ μου. 
  βροτοῖς ἅπασι κατθανεῖν ὀφείλεται, 
  κοὐκ ἔστιν αὐτῶν ὅστις ἐξεπίσταται 
  τὴν αὔριον μέλλουσαν εἰ βιώσεται. 
  τὸ τῆς τύχης γὰρ ἀφανὲς οἷ προβήσεται. 
 
τοιούτου δὴ τοῦ βίου τῶν ἀνθρώπων ὄντος οἷον 
οὗτοί φασι, πῶς οὐκ εὐδαιμονίζειν μᾶλλον προσήκει 
τοὺς ἀπολυθέντας τῆς ἐν αὐτῷ λατρείας ἢ κατ-
οικτίρειν τε καὶ θρηνεῖν, ὅπερ οἱ πολλοὶ δρῶσι δι' 
ἀμαθίαν; 
  Ὁ δὲ Σωκράτης παραπλήσιον ἔλεγεν εἶναι 
τὸν θάνατον ἤτοι τῷ βαθυτάτῳ ὕπνῳ ἢ ἀποδημίᾳ 
μακρᾷ καὶ πολυχρονίῳ ἢ τρίτον φθορᾷ τινι καὶ 
ἀφανισμῷ τοῦ τε σώματος καὶ τῆς ψυχῆς, κατ' 
οὐδὲν δὲ τούτων κακὸν εἶναι. καὶ καθ' ἕκαστον 
ἐπεπορεύετο, καὶ πρῶτον τῷ πρώτῳ. εἰ γὰρ δὴ  
ὕπνος τίς ἐστιν ὁ θάνατος καὶ περὶ τοὺς καθεύ-
δοντας μηδέν ἐστι κακόν, δῆλον ὡς οὐδὲ περὶ τοὺς 
τετελευτηκότας εἴη ἄν τι κακόν. ἀλλὰ μήν γ' ὅτι 
ἥδιστός ἐστιν ὁ βαθύτατος τί δεῖ καὶ λέγειν; αὐτὸ 
γὰρ τὸ πρᾶγμα φανερόν ἐστι πᾶσιν ἀνθρώποις, 
μαρτυρεῖ δὲ καὶ Ὅμηρος ἐπ' αὐτοῦ λέγων· 
 
  νήγρετος ἥδιστος, θανάτῳ ἄγχιστα ἐοικώς. 
 
ἀλλαχοῦ δὲ καὶ ταῦτα λέγει· 
 
  ἔνθ' Ὕπνῳ ξύμβλητο, κασιγνήτῳ Θανάτοιο 
 
καί· 
 
        Ὕπνῳ καὶ Θανάτῳ διδυμάοσιν, 
 
ὄψει τὴν ὁμοιότητα αὐτῶν δηλῶν· τὰ γὰρ δίδυμα 
τὴν ὁμοιότητα μάλιστα παρεμφαίνει. πάλιν τέ 
πού φησι τὸν θάνατον εἶναι ”χάλκεον ὕπνον,“ τὴν 
ἀναισθησίαν ἡμῶν αἰνιττόμενος. οὐκ ἀμούσως δ' 
ἔδοξεν ἀποφήνασθαι οὐδ' ὁ εἰπὼν ”τὸν ὕπνον τὰ 
μικρὰ τοῦ θανάτου μυστήρια“· προμύησις γὰρ 
ὄντως ἐστὶ τοῦ θανάτου ὁ ὕπνος. πάνυ δὲ σοφῶς 
καὶ ὁ κυνικὸς Διογένης κατενεχθεὶς εἰς ὕπνον καὶ 
μέλλων ἐκλείπειν τὸν βίον, διεγείραντος αὐτὸν τοῦ 
ἰατροῦ καὶ πυθομένου μή τι περὶ αὐτὸν εἴη χαλεπόν, 
”οὐδέν,“ ἔφη· ”ὁ γὰρ ἀδελφὸς τὸν ἀδελφὸν 
προλαμβάνει.“ 
  Εἴ γε μὴν ἀποδημίᾳ προσέοικεν ὁ θάνατος,  
οὐδ' οὕτως ἐστὶ κακόν· μήποτε δὲ καὶ τοὐναντίον 
ἀγαθόν. τὸ γὰρ ἀδούλωτον τῇ σαρκὶ καὶ τοῖς ταύ-
της πάθεσι διάγειν, ὑφ' ὧν κατασπώμενος ὁ νοῦς 
τῆς θνητῆς ἀναπίμπλαται φλυαρίας, εὔδαιμόν τι 
καὶ μακάριον. ”μυρίας μὲν γὰρ ἡμῖν,“ φησὶν ὁ 
Πλάτων, ”ἀσχολίας παρέχει τὸ σῶμα διὰ τὴν 
ἀναγκαίαν τροφήν· ἔτι δ' ἐάν τινες νόσοι προσ-
πέσωσιν, ἐμποδίζουσιν ἡμῖν τὴν τοῦ ὄντος θήραν, 
ἐρώτων δὲ καὶ ἐπιθυμιῶν καὶ φόβων καὶ εἰδώλων 
παντοδαπῶν καὶ φλυαρίας ἐμπίπλησιν ἡμᾶς, ὥστε 
τὸ λεγόμενον ὡς ἀληθῶς τῷ ὄντι ὑπ' αὐτοῦ οὐδὲ 
φρονῆσαι ἡμῖν ἐγγίγνεται οὐδέποτ' οὐδέν. καὶ 
γὰρ πολέμους καὶ στάσεις καὶ μάχας οὐδὲν ἄλλο 
παρέχει ἢ τὸ σῶμα καὶ αἱ τούτου ἐπιθυμίαι· διὰ 
γὰρ τὴν τῶν χρημάτων κτῆσιν πάντες οἱ πόλεμοι 
γίγνονται· τὰ δὲ χρήματα ἀναγκαζόμεθα κτᾶσθαι 
διὰ τὸ σῶμα, δουλεύοντες τῇ τούτου θεραπείᾳ· 
καὶ ἐκ τούτου ἀσχολίαν ἄγομεν φιλοσοφίας πέρι 
διὰ ταῦτα πάντα. τὸ δ' ἔσχατον πάντων, ὅτι ἐάν 
τις ἡμῖν καὶ σχολὴ γένηται ἀπ' αὐτοῦ καὶ τραπώ-
μεθα πρὸς τὸ σκοπεῖν τι, ἐν ταῖς ζητήσεσι παντα-
χοῦ παραπῖπτον θόρυβον παρέχει καὶ ταραχὴν καὶ 
ἐκπλήττει, ὥστε μὴ δύνασθαι ὑπ' αὐτοῦ καθορᾶν 
τἀληθές. ἀλλὰ τῷ ὄντι ἡμῖν δέδεικται ὅτι εἰ μέλ-
λομέν ποτε καθαρῶς τι εἴσεσθαι, ἀπαλλακτέον 
αὐτοῦ καὶ αὐτῇ τῇ ψυχῇ θεατέον αὐτὰ τὰ πράγ-
ματα· καὶ τότε, ὡς ἔοικεν, ἡμῖν ἔσται οὗ ἐπι-
θυμοῦμεν καὶ οὗ φαμεν ἐρᾶν (ἔστι δὲ φρόνησις), 
ἐπειδὰν τελευτήσωμεν, ὡς ὁ λόγος σημαίνει, ζῶσι  
δ' οὔ. εἰ γὰρ μὴ οἷόν τε μετὰ τοῦ σώματος μηδὲν 
καθαρῶς γνῶναι, δυοῖν θάτερον, ἢ οὐδαμοῦ ἔστι 
κτήσασθαι τὸ εἰδέναι ἢ τελευτήσασι· τότε γὰρ 
αὐτὴ καθ' αὑτὴν ἔσται ἡ ψυχὴ χωρὶς τοῦ σώματος, 
πρότερον δ' οὔ. καὶ ἐν ᾧ ἂν ζῶμεν, οὕτως, ὡς 
ἔοικεν, ἐγγυτάτω ἐσόμεθα τοῦ εἰδέναι, ἐὰν ὅτι 
μάλιστα μηδὲν ὁμιλῶμεν τῷ σώματι μηδὲ κοινωνῶ-
μεν, ὅτι μὴ πᾶσα ἀνάγκη, μηδὲ ἀναπιμπλώμεθα 
τῆς τούτου φύσεως, ἀλλὰ καθαρεύωμεν ἀπ' αὐτοῦ, 
ἕως ἂν ὁ θεὸς αὐτὸς ἀπολύσῃ ἡμᾶς. καὶ οὕτω 
μὲν ἀπαλλαττόμενοι τῆς τοῦ σώματος ἀφροσύνης, 
ὡς τὸ εἰκός, μετὰ τοιούτων ἐσόμεθα, δι' ἡμῶν 
αὐτῶν πᾶν τὸ εἰλικρινὲς ὁρῶντες· τοῦτο δ' ἐστὶ τὸ 
ἀληθές. μὴ καθαρῷ γὰρ καθαροῦ ἐφάπτεσθαι μὴ 
οὐ θεμιτὸν ᾖ.“ 
  Ὥστ' εἰ καὶ προσέοικε μετάγειν εἰς ἕτερον τόπον 
ὁ θάνατος, οὐκ ἔστι κακόν· μήποτε γὰρ καὶ τῶν 
ἀγαθῶν ἀναφαίνηται, καθάπερ ἀπέδειξεν ὁ Πλά-
των. διὸ καὶ πάνυ δαιμονίως ὁ Σωκράτης πρὸς 
τοὺς δικαστὰς τοιαῦτ' ἔφη· ”τὸ γὰρ δεδιέναι, ὦ 
ἄνδρες, τὸν θάνατον οὐδὲν ἄλλο ἐστὶν ἢ δοκεῖν 
σοφὸν εἶναι μὴ ὄντα· δοκεῖν γὰρ εἰδέναι ἐστὶν ἃ 
οὐκ οἶδεν. οἶδε μὲν γὰρ οὐδεὶς τὸν θάνατον οὐδ' 
εἰ τυγχάνει τῷ ἀνθρώπῳ μέγιστον πάντων ὂν τῶν 
ἀγαθῶν, δεδίασι δ' ὡς εὖ εἰδότες ὅτι μέγιστον τῶν 
κακῶν ἐστιν.“ οὐκ ἀπᾴδειν δ' ἔοικε τούτων οὐδ' 
ὁ εἰπών·  
  μηδεὶς φοβείσθω θάνατον ἀπόλυσιν πόνων, 
 
ἀλλὰ καὶ κακῶν τῶν μεγίστων. 
  Λέγεται δὲ τούτοις μαρτυρεῖν καὶ τὸ θεῖον. 
πολλοὺς γὰρ παρειλήφαμεν δι' εὐσέβειαν παρὰ θεῶν 
ταύτης τυχόντας τῆς δωρεᾶς. ὧν τοὺς μὲν ἄλλους 
φειδόμενος τῆς συμμετρίας τοῦ συγγράμματος 
παραλείψω· μνησθήσομαι δὲ τῶν ὄντων ἐμφανε-
στάτων καὶ πᾶσι διὰ στόματος. 
  Πρῶτα δή σοι τὰ περὶ Κλέοβιν καὶ Βίτωνα τοὺς 
Ἀργείους νεανίσκους διηγήσομαι. φασὶ γὰρ τῆς 
μητρὸς αὐτῶν ἱερείας οὔσης τῆς Ἥρας ἐπειδὴ τῆς 
εἰς τὸν νεὼν ἀναβάσεως ἧκεν ὁ καιρός, τῶν 
ἑλκόντων τὴν ἀπήνην ὀρέων ὑστερησάντων καὶ 
τῆς ὥρας ἐπειγούσης, τούτους ὑποδύντας ὑπὸ τὴν 
ἀπήνην ἀγαγεῖν εἰς τὸ ἱερὸν τὴν μητέρα, τὴν δ' 
ὑπερησθεῖσαν τῇ τῶν υἱῶν εὐσεβείᾳ κατεύξασθαι τὸ 
κράτιστον αὐτοῖς παρὰ τῆς θεοῦ δοθῆναι τῶν ἐν 
ἀνθρώποις, τοὺς δὲ κατακοιμηθέντας μηκέτ' ἀνα-
στῆναι, τῆς θεοῦ τὸν θάνατον αὐτοῖς τῆς εὐσεβείας 
ἀμοιβὴν δωρησαμένης. 
  Καὶ περὶ Ἀγαμήδους δὲ καὶ Τροφωνίου φησὶ 
Πίνδαρος τὸν νεὼν τὸν ἐν Δελφοῖς οἰκοδομήσαντας 
αἰτεῖν παρὰ τοῦ Ἀπόλλωνος μισθόν, τὸν δ' αὐτοῖς 
ἐπαγγείλασθαι εἰς ἑβδόμην ἡμέραν ἀποδώσειν, ἐν 
τοσούτῳ δ' εὐωχεῖσθαι παρακελεύσασθαι· τοὺς δὲ 
ποιήσαντας τὸ προσταχθὲν τῇ ἑβδόμῃ νυκτὶ κατα-
κοιμηθέντας τελευτῆσαι. 
  Λέγεται δὲ καὶ αὐτῷ Πινδάρῳ ἐπισκήψαντι  
τοῖς παρὰ τῶν Βοιωτῶν πεμφθεῖσιν εἰς θεοῦ 
πυθέσθαι ”τί ἄριστόν ἐστιν ἀνθρώποις“ ἀπο-
κρίνασθαι τὴν πρόμαντιν ὅτι οὐδ' αὐτὸς ἀγνοεῖ, εἴ 
γε τὰ γραφέντα περὶ Τροφωνίου καὶ Ἀγαμήδους 
ἐκείνου ἐστίν· εἰ δὲ καὶ πειραθῆναι βούλεται, μετ' 
οὐ πολὺ ἔσεσθαι αὐτῷ πρόδηλον. καὶ οὕτω πυθό-
μενον τὸν Πίνδαρον συλλογίζεσθαι τὰ πρὸς τὸν 
θάνατον, διελθόντος δ' ὀλίγου χρόνου τελευτῆσαι. 
  Τὰ δὲ περὶ τὸν Ἰταλὸν Εὐθύνοον τοιαῦτά φασι 
γενέσθαι. εἶναι μὲν γὰρ αὐτὸν Ἠλυσίου πατρὸς 
τοῦ Τεριναίου, τῶν ἐκεῖ πρώτου καὶ ἀρετῇ καὶ 
πλούτῳ καὶ δόξῃ, τελευτῆσαι δ' ἐξαπίνης αἰτίᾳ 
τινὶ ἀδήλῳ. τὸν οὖν Ἠλύσιον εἰσελθεῖν ὅπερ ἴσως 
κἂν ἄλλον εἰσῆλθε, μήποτ' εἴη φαρμάκοις ἀπολω-
λώς· τοῦτον γὰρ εἶναι μόνον αὐτῷ ἐπ' οὐσίᾳ πολλῇ 
καὶ χρήμασιν. ἀποροῦντα δ' ὅτῳ τρόπῳ βάσανον 
λάβοι τούτων, ἀφικέσθαι ἐπί τι ψυχομαντεῖον, 
προθυσάμενον δ' ὡς νόμος ἐγκοιμᾶσθαι καὶ ἰδεῖν 
ὄψιν τοιάνδε. δόξαι παραγενέσθαι τὸν πατέρα τὸν 
ἑαυτοῦ· ἰδόντα δὲ διεξέρχεσθαι πρὸς αὐτὸν περὶ 
τῆς τύχης τῆς κατὰ τὸν υἱόν, καὶ ἀντιβολεῖν τε 
καὶ δεῖσθαι συνεξευρεῖν τὸν αἴτιον τοῦ θανάτου. 
καὶ τὸν ”ἐπὶ τούτῳ,“ φάναι, ”ἥκω. ἀλλὰ δέξαι 
παρὰ τοῦδ' ἅ σοι φέρει, ἐκ γὰρ τούτων ἅπαντ' 
εἴσῃ ὧν πέρι λυπῇ.“ εἶναι δ' ὃν ἐσήμηνε νεανίσκον 
ἑπόμενον αὐτῷ, ἐμφερῆ τε τῷ υἱῷ καὶ τὰ τοῦ 
χρόνου τε καὶ τὰ τῆς ἡλικίας ἐγγύς. ἐρέσθαι οὖν  
ὅστις εἴη. καὶ τὸν φάναι ”δαίμων τοῦ υἱέος σου,“ 
καὶ οὕτω δὴ ὀρέξαι οἱ γραμματείδιον. ἀνειλή-
σαντα οὖν αὐτὸ ἰδεῖν ἐγγεγραμμένα τρία ταῦτα· 
 
  ἦ που νηπιέῃσιν ἀλύουσιν φρένες ἀνδρῶν. 
    Εὐθύνοος κεῖται μοιριδίῳ θανάτῳ. 
  οὐκ ἦν γὰρ ζώειν καλὸν αὐτῷ οὐδὲ γονεῦσι. 
 
  Τοιαῦτα δή σοι καὶ τὰ τῶν διηγημάτων τῶν 
παρὰ τοῖς ἀρχαίοις ἀναγεγραμμένων. 
  Εἴ γε μὴν ὁ θάνατος τελεία τίς ἐστι φθορὰ 
καὶ διάλυσις τοῦ τε σώματος καὶ τῆς ψυχῆς (τὸ 
τρίτον γὰρ ἦν τοῦτο τῆς Σωκρατικῆς εἰκασίας), 
οὐδ' οὕτω κακόν ἐστιν· ἀναισθησία γάρ τις κατ' 
αὐτὸν γίγνεται καὶ πάσης ἀπαλλαγὴ λύπης καὶ 
φροντίδος. ὥσπερ γὰρ οὔτ' ἀγαθὸν ἡμῖν ἔπεστιν 
οὕτως οὐδὲ κακόν· περὶ γὰρ τὸ ὂν καὶ τὸ ὑφ-
εστηκὸς καθάπερ τὸ ἀγαθὸν πέφυκε γίγνεσθαι, τὸν 
αὐτὸν τρόπον καὶ τὸ κακόν· περὶ δὲ τὸ μὴ ὂν ἀλλ' 
ἠρμένον ἐκ τῶν ὄντων οὐδέτερον τούτων ὑπάρχει. 
εἰς τὴν αὐτὴν οὖν τάξιν οἱ τελευτήσαντες καθ-
ίστανται τῇ πρὸ τῆς γενέσεως. ὥσπερ οὖν οὐδὲν 
ἦν ἡμῖν πρὸ τῆς γενέσεως οὔτ' ἀγαθὸν οὔτε κακόν, 
οὕτως οὐδὲ μετὰ τὴν τελευτήν. καὶ καθάπερ τὰ 
πρὸ ἡμῶν οὐδὲν ἦν πρὸς ἡμᾶς, οὕτως οὐδὲ τὰ μεθ' 
ἡμᾶς οὐδὲν ἔσται πρὸς ἡμᾶς·  
  ”ἄλγος“ γὰρ ὄντως ”οὐδὲν ἅπτεται νεκροῦ.“ 
  ”τὸ“ γὰρ ”μὴ γενέσθαι τῷ θανεῖν ἴσον λέγω.“ 
 
ἡ γὰρ αὐτὴ κατάστασίς ἐστι τῇ πρὸ τῆς γενέσεως 
ἡ μετὰ τὴν τελευτήν. ἀλλ' οἴει σὺ διαφορὰν εἶναι 
μὴ γενέσθαι ἢ γενόμενον ἀπογενέσθαι; εἰ μὴ καὶ 
τῆς οἰκίας καὶ τῆς ἐσθῆτος ἡμῶν μετὰ τὴν φθορὰν 
ὑπολαμβάνεις τινὰ διαφορὰν εἶναι πρὸς τὸν ὃν 
οὐδέπω κατεσκευάσθη χρόνον. εἰ δ' ἐπὶ τούτων 
οὐδὲν ἔστι, δῆλον ὡς οὐδ' ἐπὶ τοῦ θανάτου πρὸς 
τὴν πρὸ τῆς γενέσεως κατάστασιν ἔστι διαφορά. 
χάριεν γὰρ τὸ τοῦ Ἀρκεσιλάου. ”τοῦτο,“ φησί, 
”τὸ λεγόμενον κακὸν ὁ θάνατος μόνον τῶν ἄλλων 
τῶν νενομισμένων κακῶν παρὸν μὲν οὐδένα πώποτ' 
ἐλύπησεν, ἀπὸν δὲ καὶ προσδοκώμενον λυπεῖ.“ 
τῷ γὰρ ὄντι πολλοὶ διὰ τὴν οὐδένειαν καὶ τὴν πρὸς 
τὸν θάνατον διαβολὴν ἀποθνῄσκουσιν, ἵνα μὴ 
ἀποθάνωσι. καλῶς οὖν ὁ Ἐπίχαρμος 
 
  ”συνεκρίθη“ φησί ”καὶ διεκρίθη καὶ ἀπῆνθεν 
      ὅθεν ἦνθε,“ 
 
πάλιν 
 
  γᾶ μὲν εἰς γᾶν, πνεῦμ' ἄνω. τί τῶνδε χαλεπόν; 
      οὐδέν. 
 
ὁ Κρεσφόντης δέ που ὁ παρὰ τῷ Εὐριπίδῃ περὶ 
τοῦ Ἡρακλέους λέγων 
 
  ”εἰ μὲν γὰρ οἰκεῖ,“ φησί, ”νερτέρας ὑπὸ χθονός 
  ἐν τοῖσιν οὐκέτ' οὖσιν, οὐδὲν ἂν σθένοι.“  
τοῦτο μεταποιήσας εἴποις ἄν· 
 
  εἰ μὲν γὰρ οἰκεῖ νερτέρας ὑπὸ χθονός 
  ἐν τοῖσιν οὐκέτ' οὖσιν, οὐδὲν ἂν πάθοι. 
 
γενναῖον δὲ καὶ τὸ Λακωνικόν 
 
  νῦν ἀμές, πρόσθ' ἄλλοι ἐθάλεον, αὐτίκα δ' 
      ἄλλοι, 
  ὧν ἀμὲς γενεὰν οὐκέτ' ἐποψόμεθα 
 
καὶ πάλιν· 
 
  οἳ θάνον οὐ τὸ ζῆν θέμενοι καλὸν οὐδὲ τὸ 
      θνῄσκειν, 
  ἀλλὰ τὸ ταῦτα καλῶς ἀμφότερ' ἐκτελέσαι. 
 
πάνυ δὲ καλῶς καὶ ὁ Εὐριπίδης ἐπὶ τῶν τὰς 
μακρὰς νοσηλείας ὑπομενόντων φησί· 
 
    μισῶ δ' ὅσοι χρῄζουσιν ἐκτείνειν βίον, 
    βρωτοῖσι καὶ ποτοῖσι καὶ μαγεύμασι 
    παρεκτρέποντες ὀχετὸν ὥστε μὴ θανεῖν. 
    οὓς χρῆν, ἐπειδὰν μηδὲν ὠφελῶσι γῆν, 
    θανόντας ἔρρειν κἀκποδὼν εἶναι νέοις. 
 
ἡ δὲ Μερόπη λόγους ἀνδρώδεις προφερομένη 
κινεῖ τὰ θέατρα, λέγουσα τοιαῦτα· 
 
    τεθνᾶσι παῖδες οὐκ ἐμοὶ μόνῃ βροτῶν, 
    οὐδ' ἀνδρὸς ἐστερήμεθ', ἀλλὰ μυρίαι 
    τὸν αὐτὸν ἐξήντλησαν ὡς ἐγὼ βίον. 
 
τούτοις γὰρ οἰκείως ἄν τις ταῦτα συνάψειε·  
    ποῦ γὰρ τὰ σεμνὰ κεῖνα, ποῦ δὲ Λυδίας 
    μέγας δυνάστης Κροῖσος ἢ Ξέρξης βαρὺν 
    ζεύξας θαλάσσης αὐχέν' Ἑλλησποντίας; 
    ἅπαντες Ἅιδην ἦλθον καὶ Λήθης δόμους, 
 
τῶν χρημάτων ἅμα τοῖς σώμασι διαφθαρέντων. 
  Νὴ Δί' ἀλλὰ τοὺς πολλοὺς κινεῖ πρὸς τὰ 
πένθη καὶ τοὺς θρήνους ὁ ἄωρος θάνατος. ἀλλὰ 
καὶ οὗτος οὕτως ἐστὶν εὐπαραμύθητος, ὥστε καὶ 
ὑπὸ τῶν τυχόντων ποιητῶν συνεωρᾶσθαι καὶ τετυ-
χηκέναι παραμυθίας. θέασαι γὰρ οἷα περὶ τούτου 
φησὶ τῶν κωμικῶν τις πρὸς τὸν ἐπὶ τῷ ἀώρῳ 
λυπούμενον θανάτῳ· 
 
  εἶτ' εἰ μὲν ᾔδησθ' ὁτιὴ τοῦτον τὸν βίον, 
  ὃν οὐκ ἐβίωσε, ζῶν διηυτύχησεν ἄν, 
  ὁ θάνατος οὐκ εὔκαιρος· εἰ δ' ἤνεγκεν αὖ 
  οὗτος ὁ βίος τι τῶν ἀνηκέστων, ἴσως 
  ὁ θάνατος αὐτὸς σοῦ γέγονεν εὐνούστερος. 
 
ἀδήλου οὖν ὄντος πότερον συμφερόντως ἀνεπαύ-
σατο τὸν βίον ἐκλιπὼν καὶ μειζόνων ἀπολυθεὶς 
κακῶν ἢ οὔ, χρὴ μὴ φέρειν οὕτω βαρέως ὡς 
ἀπολωλεκότας πάνθ' ὅσων ᾠήθημεν τεύξεσθαι παρ' 
αὐτοῦ. οὐ φαύλως γὰρ ἂν δόξειεν ὁ παρὰ τῷ 
ποιητῇ Ἀμφιάραος παραμυθεῖσθαι τὴν Ἀρχεμό-
ρου μητέρα δυσχεραίνουσαν ὅτι νήπιος ὢν ὁ παῖς 
καὶ ἄγαν ἄωρος ἐτελεύτησε. φησὶ γὰρ οὕτως· 
 
  ἔφυ μὲν οὐδεὶς ὅστις οὐ πονεῖ βροτῶν. 
  θάπτει τε τέκνα χἄτερ' αὖ κτᾶται νέα,  
  αὐτός τε θνῄσκει· καὶ τάδ' ἄχθονται βροτοὶ 
  εἰς γῆν φέροντες γῆν. ἀναγκαίως δ' ἔχει 
  βίον θερίζειν ὥστε κάρπιμον στάχυν, 
  καὶ τὸν μὲν εἶναι τὸν δὲ μή. τί ταῦτα δεῖ 
  στένειν, ἅπερ δεῖ κατὰ φύσιν διεκπερᾶν; 
  δεινὸν γὰρ οὐδὲν τῶν ἀναγκαίων βροτοῖς. 
 
  Καθόλου γὰρ χρὴ διανοεῖσθαι πάντα τινὰ 
καὶ πρὸς αὑτὸν καὶ πρὸς ἄλλον διεξιόντα μετὰ 
σπουδῆς ὡς οὐχ ὁ μακρότατος βίος ἄριστος ἀλλ' ὁ 
σπουδαιότατος. οὐδὲ γὰρ ὁ πλεῖστα κιθαρῳδήσας 
ἢ ῥητορεύσας ἢ κυβερνήσας ἀλλ' ὁ καλῶς ἐπαι-
νεῖται. τὸ γὰρ καλὸν οὐκ ἐν μήκει χρόνου θετέον, 
ἀλλ' ἐν ἀρετῇ καὶ τῇ καιρίῳ συμμετρίᾳ· τοῦτο γὰρ 
εὔδαιμον καὶ θεοφιλὲς εἶναι νενόμισται. διὰ τοῦτο 
γοῦν τοὺς ὑπεροχωτάτους τῶν ἡρώων καὶ φύντας 
ἀπὸ θεῶν πρὸ γήρως ἐκλιπόντας τὸν βίον οἱ 
ποιηταὶ παρέδοσαν ἡμῖν, ὥσπερ κἀκεῖνον 
 
  ὃν περὶ κῆρι φίλει Ζεύς τ' αἰγίοχος καὶ Ἀπόλλων 
  παντοίην φιλότητ', οὐδ' ἵκετο γήραος οὐδόν. 
 
τὴν γὰρ εὐκαιρίαν μᾶλλον, οὐ τὴν εὐγηρίαν παν-
ταχοῦ θεωροῦμεν πρωτεύουσαν. καὶ γὰρ φυτῶν 
ἄριστα τὰ πλείστας καρπῶν ἐν βραχεῖ φορὰς 
ποιούμενα, καὶ ζῴων ἀφ' ὧν ἐν οὐ πολλῷ χρόνῳ 
πολλὴν πρὸς τὸν βίον ὠφέλειαν ἔχομεν. τό τε 
πολὺ δήπουθεν ἢ μικρὸν οὐδὲν διαφέρειν δοκεῖ  
πρὸς τὸν ἄπειρον ἀφορῶσιν αἰῶνα. τὰ γὰρ χίλια 
καὶ τὰ μύρια κατὰ Σιμωνίδην ἔτη στιγμή τίς ἐστιν 
ἀόριστος, μᾶλλον δὲ μόριόν τι βραχύτατον στιγμῆς. 
ἐπεὶ καὶ τῶν ζῴων ἐκείνων, ἅπερ ἱστοροῦσι περὶ 
τὸν Πόντον γιγνόμενα τὴν ζωὴν ἔχειν ἡμερησίαν, 
ἕωθεν μὲν γεννώμενα, μέσης δ' ἡμέρας ἀκμάζοντα, 
δείλης δὲ γηρῶντα καὶ τελειοῦντα τὸ ζῆν, οὐχὶ 
κἀκείνων ἦν ἂν τὸ καθ' ἡμᾶς πάθος τοῦτο, εἴπερ 
ψυχή τις ἀνθρωπίνη καὶ λογισμὸς ἑκάστοις ἐνῆν, 
καὶ ταὐτὰ δήπου γ' ἂν συνέπιπτεν, ὥστε τὰ πρὸ 
μέσης τῆς ἡμέρας ἐκλείποντα θρήνους παρέχειν 
καὶ δάκρυα, τὰ δὲ διημερεύσαντα πάντως ἂν 
εὐδαιμονίζεσθαι; μέτρον γὰρ τοῦ βίου τὸ καλόν, 
οὐ τὸ τοῦ χρόνου μῆκος. 
  Ματαίους γὰρ καὶ πολλῆς εὐηθείας ἡγη-
τέον εἶναι τὰς τοιαύτας ἐκφωνήσεις ”ἀλλ' οὐκ 
ἔδει νέον ὄντα ἀναρπαγῆναι.“ τίς γὰρ ἂν εἴποι 
ὡς ἔδει; πολλὰ δὲ καὶ ἄλλα ἐφ' ὧν ἄν τις εἴποι 
ὡς ”οὐκ ἔδει πραχθῆναι“ πέπρακται καὶ πράτ-
τεται καὶ πραχθήσεται πολλάκις. οὐ γὰρ νομο-
θετήσοντες πάρεσμεν εἰς τὸν βίον, ἀλλὰ πεισό-
μενοι τοῖς διατεταγμένοις ὑπὸ τῶν τὰ ὅλα πρυτα-
νευόντων θεῶν καὶ τοῖς τῆς εἱμαρμένης καὶ 
προνοίας θεσμοῖς. 
  Τί δ'; οἱ πενθοῦντες τοὺς οὕτως ἀποθανόν-
τας ἑαυτῶν ἕνεκα πενθοῦσιν ἢ τῶν κατοιχομένων; 
εἰ μὲν οὖν ἑαυτῶν, ὅτι τῆς ἀπὸ τῶν τεθνεώτων ἡδο-
νῆς ἢ χρείας ἢ γηροβοσκίας ἐστερήθησαν, φίλαυτος 
ἡ τῆς λύπης πρόφασις· οὐ γὰρ ἐκείνους ποθοῦντες  
ἀλλὰ τὰς ἀπ' αὐτῶν ὠφελείας φανήσονται. εἰ δὲ 
τῶν τεθνεώτων ἕνεκα πενθοῦσιν, ἐπιστήσαντες ὅτι 
ἐν οὐδενὶ κακῷ τυγχάνουσιν ὄντες, ἀπαλλαγήσονται 
τῆς λύπης, ἀρχαίῳ καὶ σοφῷ πεισθέντες λόγῳ τῷ 
παραινοῦντι τὰ μὲν ἀγαθὰ ποιεῖν ὡς μέγιστα, τὰ 
δὲ κακὰ συστέλλειν καὶ ταπεινοῦν. εἰ μὲν οὖν τὸ 
πένθος ἐστὶν ἀγαθόν, δεῖ ποιεῖν αὐτὸ ὡς πλεῖστον 
καὶ μέγιστον· εἰ δ', ὥσπερ ἡ ἀλήθεια ἔχει, κακὸν 
αὐτὸ ὁμολογοῦμεν εἶναι, συστέλλειν καὶ ποιεῖν ὡς 
ἐλάχιστον καὶ ἐξαλείφειν εἰς τὸ δυνατόν. 
  Ὡς δὲ τοῦτο ῥᾴδιον, καταφανὲς ἐκ τῆς τοιαύτης 
παραμυθίας. φασὶ γάρ τινα τῶν ἀρχαίων φιλο-
σόφων εἰσιόντα πρὸς Ἀρσινόην τὴν βασίλισσαν 
πενθοῦσαν τὸν υἱὸν τοιούτῳ χρήσασθαι λόγῳ, 
φάμενον ὅτι καθ' ὃν χρόνον ὁ Ζεὺς ἔνεμε τοῖς 
δαίμοσι τὰς τιμάς, οὐκ ἔτυχε παρὸν τὸ Πένθος, 
ἤδη δὲ νενεμημένων ἦλθεν ὕστερον. τὸν οὖν Δία, 
ὡς ἠξίου καὶ αὑτῷ τιμὴν δοθῆναι, ἀποροῦντα διὰ 
τὸ ἤδη κατηναλῶσθαι πάσας τοῖς ἄλλοις, ταύτην 
αὐτῷ δοῦναι τὴν ἐπὶ τοῖς τελευτήσασι γιγνομένην, 
οἷον δάκρυα καὶ λύπας. ὥσπερ οὖν τοὺς ἄλλους 
δαίμονας, ὑφ' ὧν τιμῶνται, τούτους ἀγαπᾶν, τὸν 
αὐτὸν τρόπον καὶ τὸ Πένθος. ”ἐὰν μὲν οὖν αὐτὸ 
ἀτιμάσῃς, ὦ γύναι, οὐ προσελεύσεταί σοι· ἐὰν δὲ 
τιμᾶται ὑπὸ σοῦ ἐπιμελῶς ταῖς δοθείσαις αὐτῷ 
τιμαῖς, λύπαις καὶ θρήνοις, ἀγαπήσει σε καὶ ἀεί τί 
σοι παρέσται τοιοῦτον ἐφ' ᾧ τιμηθήσεται συνεχῶς 
ὑπὸ σοῦ.“ θαυμασίως δὴ φαίνεται τῷ λόγῳ 
πείσας οὗτος παρελέσθαι τῆς ἀνθρώπου τὸ πένθος 
καὶ τοὺς θρήνους.  
  Τὸ δ' ὅλον εἴποι τις ἂν πρὸς τὸν πενθοῦντα 
”πότερα παύσῃ ποτὲ δυσφορῶν ἢ ἀεὶ δεῖν οἰήσῃ 
λυπεῖσθαι καὶ παρ' ὅλον τὸν βίον; εἰ μὲν γὰρ ἀεὶ 
μενεῖς ἐπὶ τῇ δυσπαθείᾳ ταύτῃ, τελείαν ἀθλιότητα 
σεαυτῷ παρέξεις καὶ πικροτάτην κακοδαιμονίαν διὰ 
ψυχῆς ἀγέννειαν καὶ μαλακίαν· εἰ δὲ μεταθήσῃ 
ποτέ, τί οὐκ ἤδη μετατίθεσαι καὶ σεαυτὸν ἀνέλκεις 
ἐκ τῆς ἀτυχίας; οἷς γὰρ λόγοις τοῦ χρόνου προ-
ϊόντος χρησάμενος ἀπολυθήσῃ, τούτοις νῦν προσ-
σχὼν ἀπαλλάγηθι τῆς κακουχίας· καὶ γὰρ ἐπὶ τῶν 
σωματικῶν παθημάτων ἡ ταχίστη τῆς ἀπαλλαγῆς 
ὁδὸς ἀμείνων. ὃ οὖν μέλλεις τῷ χρόνῳ χαρίζεσθαι, 
τοῦτο τῷ λόγῳ χάρισαι καὶ τῇ παιδείᾳ, καὶ σε-
αυτὸν ἔκλυσαι τῶν κακῶν.“ 
  ”Ἀλλ' οὐ γὰρ ἤλπιζον,“ φησί, ”ταῦτα 
πείσεσθαι, οὐδὲ προσεδόκων.“ ἀλλ' ἐχρῆν σε 
προσδοκᾶν καὶ προκατακεκρικέναι τῶν ἀνθρω-
πείων τὴν ἀδηλότητα καὶ οὐδένειαν, καὶ οὐκ ἂν 
νῦν ἀπαράσκευος ὥσπερ ὑπὸ πολεμίων ἐξαίφνης 
ἐπελθόντων ἐλήφθης. καλῶς γὰρ ὁ παρὰ τῷ 
Εὐριπίδῃ Θησεὺς παρεσκευάσθαι φαίνεται πρὸς τὰ 
τοιαῦτα· ἐκεῖνος γάρ φησιν· 
 
  ἐγὼ δὲ ταῦτα παρὰ σοφοῦ τινος μαθὼν 
  εἰς φροντίδας νοῦν συμφοράς τ' ἐβαλλόμην, 
  φυγάς τ' ἐμαυτῷ προστιθεὶς πάτρας ἐμῆς 
  θανάτους τ' ἀώρους καὶ κακῶν ἄλλας ὁδούς,  
  ἵν' εἴ τι πάσχοιμ' ὧν ἐδόξαζον φρενί, 
  μή μοι νεῶρες προσπεσὸν μᾶλλον δάκοι. 
 
οἱ δ' ἀγεννέστεροι καὶ ἀνασκήτως διακείμενοι οὐδ' 
ἀναστροφὴν ἐνίοτε λαμβάνουσι πρὸς τὸ βουλεύ-
σασθαί τι τῶν εὐσχημόνων καὶ συμφερόντων, ἀλλ' 
ἐκτρέπονται πρὸς τὰς ἐσχάτας ταλαιπωρίας, τὸ 
μηδὲν αἴτιον σῶμα τιμωρούμενοι καὶ τὰ μὴ νοσοῦν-
τα κατὰ τὸν Ἀχαιὸν συναλγεῖν ἀναγκάζοντες. 
  Διὸ καὶ πάνυ καλῶς ὁ Πλάτων ἔοικε παρ-
αινεῖν ἐν ”ταῖς“ τοιαύταις ”συμφοραῖς ἡσυχίαν 
ἔχειν, ὡς οὔτε δήλου ὄντος τοῦ κακοῦ καὶ τοῦ 
ἀγαθοῦ, οὔτ' εἰς τὸ πρόσθεν οὐδὲν προβαῖνον τῷ 
χαλεπῶς φέροντι· ἐμποδὼν γὰρ γίγνεσθαι τὸ 
λυπεῖσθαι τῷ βουλεύεσθαι περὶ τοῦ γεγονότος καὶ 
ὥσπερ ἐν πτώσει κύβων πρὸς τὰ πεπτωκότα 
τίθεσθαι τὰ ἑαυτοῦ πράγματα, ὅπῃ ὁ λόγος αἱρεῖ 
βέλτιστ' ἂν ἔχειν. οὐ δεῖν οὖν προσπταίσαντας 
καθάπερ παῖδας ἐχομένους τοῦ πληγέντος βοᾶν, 
ἀλλ' ἐθίζειν τὴν ψυχὴν ὅτι τάχιστα γίγνεσθαι περὶ 
τὸ ἰᾶσθαί τε καὶ ἐπανορθοῦν τὸ πεσόν τε καὶ 
νοσῆσαν, ἰατρικῇ θρηνῳδίαν ἀφανίζοντας.“ 
  Τὸν τῶν Λυκίων νομοθέτην φασὶ προστάξαι τοῖς 
αὑτοῦ πολίταις, ἐπὰν πενθῶσι, γυναικείαν ἀμφι-
εσαμένους ἐσθῆτα πενθεῖν, ἐμφαίνειν βουληθέντα ὅτι 
γυναικῶδες τὸ πάθος καὶ οὐχ ἁρμόττον ἀνδράσι 
κοσμίοις καὶ παιδείας ἐλευθερίου μεταπεποιημέ-
νοις. θῆλυ γὰρ ὄντως καὶ ἀσθενὲς καὶ ἀγεννὲς τὸ  
πενθεῖν· γυναῖκες γὰρ ἀνδρῶν εἰσι φιλοπενθέστεραι 
καὶ οἱ βάρβαροι τῶν Ἑλλήνων καὶ οἱ χείρους 
ἄνδρες τῶν ἀμεινόνων, καὶ αὐτῶν δὲ τῶν βαρ-
βάρων οὐχ οἱ γενναιότατοι, Κελτοὶ καὶ Γαλάται 
καὶ πάντες οἱ φρονήματος ἀνδρειοτέρου πεφυκότες 
ἔμπλεῳ, μᾶλλον δ', εἴπερ ἄρα, Αἰγύπτιοί τε καὶ 
Σύροι καὶ Λυδοὶ καὶ πάντες ὅσοι τούτοις παρα-
πλήσιοι. τούτων γὰρ τοὺς μὲν εἰς βόθρους τινὰς 
καταδύντας ἱστοροῦσιν ἐπὶ πλείους ἡμέρας μένειν, 
μηδὲ τὸ τοῦ ἡλίου φῶς ὁρᾶν βουλομένους, ἐπειδὴ 
καὶ ὁ τετελευτηκὼς ἀπεστέρηται τούτου. Ἴων 
γοῦν ὁ τραγικὸς ποιητής, οὐκ ἀνήκοος ὢν τῆς 
τούτων εὐηθείας, πεποίηκέ τινα λέγουσαν· 
 
    ἐξῆλθον ὑμῶν ἱκέτις ἡβώντων τροφὸς 
    παίδων, βόθρους λιποῦσα πενθητηρίους. 
 
τινὲς δὲ τῶν βαρβάρων καὶ μέρη τοῦ σώματος 
ἀποτέμνουσι, ῥῖνας καὶ ὦτα, καὶ τὸ ἄλλο σῶμα 
καταικίζοντες, δοκοῦντές τι χαρίζεσθαι τοῖς τετε-
λευτηκόσιν ἀπαρτώμενοι τῆς κατὰ φύσιν ἐν τοῖς 
τοιούτοις μετριοπαθείας. 
  Ἀλλὰ νὴ Δία τινὲς ὑποτυγχάνοντες οὐκ ἐπὶ 
παντὶ θανάτῳ τὰ πένθη δεῖν οἴονται γίγνεσθαι, 
ἀλλ' ἐπὶ τοῖς ἀώροις, διὰ τὸ μηδενὸς τετυχηκέναι 
τῶν ἐν τῷ βίῳ νενομισμένων ἀγαθῶν, οἷον γάμου 
παιδείας τελειότητος πολιτείας ἀρχῶν (ταῦτα γὰρ 
εἶναι τὰ λυποῦντα μάλιστα τοὺς ἐπὶ τοῖς ἀώροις 
ἀτυχοῦντας, διὰ τὸ ἀφῃρῆσθαι πρὸ τοῦ δέοντος 
τῆς ἐλπίδος), ἀγνοοῦντες ὅτι ὁ ἄωρος θάνατος ὡς 
πρὸς τὴν τῶν ἀνθρώπων φύσιν οὐδὲν διαφέρει.  
καθάπερ γὰρ τῆς εἰς καινὴν πατρίδα πορείας 
προκειμένης πᾶσιν ἀναγκαίας καὶ ἀπαραιτήτου οἱ 
μὲν προπορεύονται οἱ δ' ἐπακολουθοῦσι, πάντες δ' 
ἐπὶ ταὐτὸν ἔρχονται, τὸν αὐτὸν τρόπον τῶν εἰς τὸ 
χρεὼν ὁδευόντων οὐδὲν πλέον ἔχοντες τυγχά-
νουσιν οἱ βραδύτερον ἀφικνούμενοι τῶν θᾶττον 
παραγιγνομένων. εἴ γε μὴν ὁ ἄωρος θάνατος 
κακόν ἐστιν, ἀωρότατος ἂν εἴη ὁ τῶν νηπίων καὶ 
παίδων καὶ ἔτι μᾶλλον ὁ τῶν ἄρτι γεγονότων. 
ἀλλὰ τοὺς τούτων θανάτους ῥᾳδίως φέρομεν καὶ 
εὐθύμως, τοὺς δὲ τῶν ἤδη προβεβηκότων δυσ-
χερῶς καὶ πενθικῶς διὰ τὸν ἐκ ματαίων ἐλπίδων 
ἀναπλασμόν, ἤδη νομιζόντων ἡμῶν βεβαίαν ἔχειν 
τὴν τῶν τηλικούτων διαμονήν. εἰ δ' ὁ τῆς ζωῆς 
τῶν ἀνθρώπων χρόνος εἰκοσαέτης ἦν, τὸν πεν-
τεκαιδεκαέτη ἀπογενόμενον ἐνομίζομεν ἂν μηκέτ' 
ἄωρον τελευτᾶν ἀλλ' ἤδη μέτρον ἡλικίας ἔχοντα 
ἱκανόν· τὸν δὲ τὴν τῶν εἴκοσιν ἐτῶν προθεσμίαν 
ἐκπληρώσαντα ἢ τὸν ἐγγὺς γενόμενον τοῦ τῶν 
εἴκοσιν ἐτῶν ἀριθμοῦ πάντως ἂν ἐμακαρίζομεν ὡς 
εὐδαιμονέστατον καὶ τελειότατον διαπεράσαντα 
βίον. εἰ δὲ διακοσίων ἐτῶν ἦν, τὸν ἑκατὸν ἐτῶν 
τελευτήσαντα πάντως ἂν ἄωρον νομίζοντες εἶναι 
πρὸς ὀδυρμοὺς καὶ θρήνους ἐτραπόμεθα. 
  Δῆλον οὖν ὅτι καὶ ὁ λεγόμενος ἄωρος θά-
νατος εὐπαραμύθητός ἐστι διά τε ταῦτα καὶ τὰ 
προειρημένα ἐν τοῖς ἔμπροσθεν. μεῖον γὰρ ὄντως 
ἐδάκρυσε Τρωίλος ἢ Πρίαμος· οὐδ' οὗτος, εἰ  
προετελεύτησεν ἔτ' ἀκμαζούσης αὐτῷ τῆς βασι-
λείας καὶ τῆς τοσαύτης τύχης, ἂν ἐθρήνει οἷα 
γοῦν πρὸς τὸν ἑαυτοῦ διελέχθη υἱὸν Ἕκτορα, 
παραινῶν ἀναχωρεῖν ἀπὸ τῆς πρὸς τὸν Ἀχιλλέα 
μάχης, ἐν οἷς φησιν· 
 
  ἀλλ' εἰσέρχεο τεῖχος, ἐμὸν τέκος, ὄφρα σαώσῃς 
  Τρῶας καὶ Τρῳάς, μηδὲ μέγα κῦδος ὀρέξῃς 
  Πηλείδῃ, αὐτὸς δὲ φίλης αἰῶνος ἀμερθῇς 
  πρὸς δ' ἐμὲ τὸν δύστηνον ἔτι φρονέοντ' ἐλέησον, 
  δύσμορον, ὅν ῥα πατὴρ Κρονίδης ἐπὶ γήραος οὐδῷ 
  αἴσῃ ἐν ἀργαλέῃ φθίσει, κακὰ πόλλ' ἐπιδόντα, 
  υἷάς τ' ὀλλυμένους, ἑλκηθείσας τε θύγατρας, 
  καὶ θαλάμους κεραϊζομένους, καὶ νήπια τέκνα 
  βαλλόμενα ποτὶ γαίῃ, ἐν αἰνῇ δηϊοτῆτι, 
  ἑλκομένας τε νυοὺς ὀλοῇς ὑπὸ χερσὶν Ἀχαιῶν. 
  αὐτὸν δ' ἂν πύματόν με κύνες πρώτῃσι θύρῃσι 
  ὠμησταὶ ἐρύωσιν, ἐπεί κέ τις ὀξέι χαλκῷ 
  τύψας ἠὲ βαλὼν ῥεθέων ἐκ θυμὸν ἕληται. 
  ἀλλ' ὅτε δὴ πολιόν τε κάρη πολιόν τε γένειον 
  αἰδῶ τ' αἰσχύνωσι κύνες κταμένοιο γέροντος, 
  τοῦτο δὴ οἴκτιστον πέλεται δειλοῖσι βροτοῖσιν. 
  ἦ ῥ' ὁ γέρων· πολιὰς δ' ἄρ' ἀνὰ τρίχας ἕλκετο 
    χερσί, 
  τίλλων ἐκ κεφαλῆς, οὐδ' Ἕκτορι θυμὸν ἔπειθεν. 
 
  Ὄντων οὖν σοι παμπόλλων παραδειγμάτων περὶ  
τούτων ἐννοήθητι τὸν θάνατον οὐκ ὀλίγους ἀπαλ-
λάττειν μεγάλων καὶ χαλεπῶν κακῶν, ὧν, εἰ 
ἐπεβίωσαν, πάντως ἂν ἐπειράθησαν. ἃ φει-
δόμενος τῆς τοῦ λόγου συμμετρίας παρέλιπον, 
ἀρκεσθεὶς τοῖς εἰρημένοις πρὸς τὸ μὴ δεῖν πέρα 
τοῦ φυσικοῦ καὶ μετρίου πρὸς ἄπρακτα πένθη καὶ 
θρήνους ἀγεννεῖς ἐκτρέπεσθαι. 
  Τὸ γὰρ μὴ δι' αὑτὸν κακῶς πράττειν ὁ μὲν 
Κράντωρ φησὶν οὐ μικρὸν εἶναι κούφισμα πρὸς τὰς 
τύχας, ἐγὼ δ' ἂν εἴποιμι φάρμακον ἀλυπίας εἶναι 
μέγιστον. τὸ δὲ φιλεῖν τὸν μεταλλάξαντα καὶ 
στέργειν οὐκ ἐν τῷ λυπεῖν ἑαυτούς ἐστιν, ἀλλ' ἐν 
τῷ τὸν ἀγαπώμενον ὠφελεῖν· ὠφέλεια δ' ἐστὶ τοῖς 
ἀφῃρημένοις ἡ διὰ τῆς ἀγαθῆς μνήμης τιμή. 
οὐδεὶς γὰρ ἀγαθὸς ἄξιος θρήνων ἀλλ' ὕμνων καὶ 
παιάνων, οὐδὲ πένθους ἀλλὰ μνήμης εὐκλεοῦς, 
οὐδὲ δακρύων ἐπωδύνων ἀλλὰ θυσιῶν ἀπαρχῶν, 
εἴ γ' ὁ μετηλλαχὼς θειότερόν τινα βίον μετείληφεν, 
ἀπαλλαγεὶς τῆς τοῦ σώματος λατρείας καὶ τῶν 
ἀτρύτων τούτων φροντίδων τε καὶ συμφορῶν, ἃς 
ἀνάγκη τοὺς εἰληχότας τὸν θνητὸν βίον ὑπομένειν, 
ἕως ἂν ἐκπλήσωσι τὸν ἐπικλωσθέντα τῆς ζωῆς 
βίον, ὃν ἔδωκεν ἡμῖν ἡ φύσις οὐκ εἰς ἅπαντα τὸν 
χρόνον, ἀλλὰ καθ' ἕκαστον ἀπένειμε τὸν μερι-
σθέντα κατὰ τοὺς τῆς εἱμαρμένης νόμους. 
  Διὸ τοὺς εὖ φρονοῦντας ἐπὶ τοῖς ἀποθνῄ-
σκουσιν οὐ χρὴ πέρα τοῦ φυσικοῦ καὶ μετρίου τῆς 
περὶ τὴν ψυχὴν λύπης εἰς ἄπρακτα καὶ βαρβαρικὰ  
πένθη παρεκτρέπεσθαι καὶ τοῦθ' ὅπερ πολλοῖς ἤδη 
συνέβη περιμένειν, ὥστε πρὶν ἀπώσασθαι τὰ πένθη 
κακουχουμένους τελευτῆσαι τὸν βίον καὶ ἐν τοῖς 
πενθίμοις τῆς κακοδαίμονος ταφῆς μεταλαβεῖν, 
ἅμα τῶν τε ἀνιαρῶν καὶ τῶν ἐκ τῆς ἀλογιστίας 
κακῶν συγκηδευομένων αὐτοῖς, ὥστ' ἐπιφθέγξα-
σθαι τὸ Ὁμηρικόν 
 
  μυρομένοισι δὲ τοῖσι μέλας ἐπὶ ἕσπερος ἦλθε. 
 
  Διὸ καὶ πολλάκις αὑτοῖς προσδιαλέγεσθαι χρή, 
”τί δέ; παυσόμεθά ποτε λυπούμενοι ἢ ἀκατα-
παύστῳ συμφορᾷ συνεσόμεθα μέχρι παντὸς τοῦ 
βίου;“ τὸ γὰρ δὴ ἀτελεύτητον νομίζειν τὸ πένθος 
ἀνοίας ἐστὶν ἐσχάτης, καίτοι γ' ὁρῶντας ὡς καὶ 
οἱ βαρυλυπότατοι καὶ πολυπενθέστατοι πραότατοι 
γίγνονται πολλάκις ὑπὸ τοῦ χρόνου, καὶ ἐν οἷς 
ἐδυσχέραινον σφόδρα μνήμασιν ἀνοιμώζοντες καὶ 
στερνοτυπούμενοι λαμπρὰς εὐωχίας συνίστανται 
μετὰ μουσουργῶν καὶ τῆς ἄλλης διαχύσεως. 
μεμηνότος οὖν ἐστι τὸ οὕτως ὑπολαμβάνειν παρά-
μονον ἕξειν τὸ πένθος. ἀλλ' εἰ λογίζοινθ' ὅτι 
παύσεταί τινος γενομένου, προσαναλογίσαιντ' ἂν 
χρόνου δηλαδή τι ποιήσαντος· τὸ μὲν γὰρ γεγενη-
μένον οὐδὲ θεῷ δυνατόν ἐστι ποιῆσαι ἀγένητον. 
οὐκοῦν τὸ νῦν παρ' ἐλπίδα συμβεβηκὸς καὶ παρὰ 
τὴν ἡμετέραν δόξαν ἔδειξε τὸ εἰωθὸς περὶ πολλοὺς  
γίγνεσθαι δι' αὐτῶν τῶν ἔργων. τί οὖν; ἆρά γ' 
ἡμεῖς τοῦτο διὰ τοῦ λόγου μαθεῖν οὐ δυνάμεθα 
οὐδ' ἐπιλογίσασθαι ὅτι 
 
    πλείη μὲν γαῖα κακῶν πλείη δὲ θάλασσα 
 
καὶ τά· 
 
    τοιάδε θνητοῖσι κακὰ κακῶν 
    ἀμφί τε κῆρες εἰλεῦνται, κενεὴ δ' εἴσδυσις 
        οὐδ' αἰθέρι; 
 
  Πολλοῖς γὰρ καὶ σοφοῖς ἀνδράσιν, ὥς φησι 
Κράντωρ, οὐ νῦν ἀλλὰ πάλαι κέκλαυσται τἀνθρώ-
πινα, τιμωρίαν ἡγουμένοις εἶναι τὸν βίον καὶ ἀρχὴν 
τὸ γενέσθαι ἄνθρωπον συμφορὰν τὴν μεγίστην· 
τοῦτο δέ φησιν Ἀριστοτέλης καὶ τὸν Σειληνὸν συλ-
ληφθέντα τῷ Μίδᾳ ἀποφήνασθαι. βέλτιον δ' αὐτὰς 
τὰς τοῦ φιλοσόφου λέξεις παραθέσθαι. φησὶ δὴ ἐν 
τῷ Εὐδήμῳ ἐπιγραφομένῳ ἢ Περὶ ψυχῆς ταυτί. 
”διόπερ, ὦ κράτιστε πάντων καὶ μακαριστότατε, 
πρὸς τῷ μακαρίους καὶ εὐδαίμονας εἶναι τοὺς τετε-
λευτηκότας νομίζειν καὶ τὸ ψεύσασθαί τι κατ' αὐ-
τῶν καὶ τὸ βλασφημεῖν οὐχ ὅσιον ὡς κατὰ βελτιό-
νων ἡγούμεθα καὶ κρειττόνων ἤδη γεγονότων. καὶ 
ταῦθ' οὕτως ἀρχαῖα καὶ παλαιὰ παρ' ἡμῖν, ὥστε 
τὸ παράπαν οὐδεὶς οἶδεν οὔτε τοῦ χρόνου τὴν 
ἀρχὴν οὔτε τὸν θέντα πρῶτον, ἀλλὰ τὸν ἄπειρον 
αἰῶνα διατελεῖ νενομισμένα. πρὸς δὲ δὴ τούτοις  
τὸ διὰ στόματος ὂν τοῖς ἀνθρώποις ὁρᾷς ὡς ἐκ 
πολλῶν ἐτῶν περιφέρεται θρυλούμενον.“ ”τί 
τοῦτ';“ ἔφη. κἀκεῖνος ὑπολαβών ”ὡς ἄρα μὴ 
γενέσθαι μέν,“ ἔφη, ”ἄριστον πάντων, τὸ δὲ 
τεθνάναι τοῦ ζῆν ἐστι κρεῖττον. καὶ πολλοῖς οὕτω 
παρὰ τοῦ δαιμονίου μεμαρτύρηται. τοῦτο μὲν 
ἐκείνῳ τῷ Μίδᾳ λέγουσι δήπου μετὰ τὴν θήραν ὡς 
ἔλαβε τὸν Σειληνὸν διερωτῶντι καὶ πυνθανομένῳ 
τί ποτ' ἐστὶ τὸ βέλτιστον τοῖς ἀνθρώποις καὶ τί 
τὸ πάντων αἱρετώτατον, τὸ μὲν πρῶτον οὐδὲν 
ἐθέλειν εἰπεῖν ἀλλὰ σιωπᾶν ἀρρήτως· ἐπειδὴ δέ 
ποτε μόγις πᾶσαν μηχανὴν μηχανώμενος προσ-
ηγάγετο φθέγξασθαί τι πρὸς αὐτόν, οὕτως ἀναγκα-
ζόμενον εἰπεῖν, ‘δαίμονος ἐπιπόνου καὶ τύχης χαλε-
πῆς ἐφήμερον σπέρμα, τί με βιάζεσθε λέγειν ἃ ὑμῖν 
ἄρειον μὴ γνῶναι; μετ' ἀγνοίας γὰρ τῶν οἰκείων 
κακῶν ἀλυπότατος ὁ βίος. ἀνθρώποις δὲ πάμπαν 
οὐκ ἔστι γενέσθαι τὸ πάντων ἄριστον οὐδὲ μετα-
σχεῖν τῆς τοῦ βελτίστου φύσεως (ἄριστον γὰρ πᾶσι 
καὶ πάσαις τὸ μὴ γενέσθαι)· τὸ μέντοι μετὰ τοῦτο 
καὶ πρῶτον τῶν ἀνθρώπῳ ἀνυστῶν, δεύτερον δέ, 
τὸ γενομένους ἀποθανεῖν ὡς τάχιστα.’ δῆλον οὖν 
ὡς οὔσης κρείττονος τῆς ἐν τῷ τεθνάναι διαγωγῆς 
ἢ τῆς ἐν τῷ ζῆν, οὕτως ἀπεφήνατο.“ μυρία δ' ἐπὶ 
μυρίοις ἄν τις ἔχοι τοιαῦτα παρατίθεσθαι πρὸς 
ταὐτὸ κεφάλαιον· ἀλλ' οὐκ ἀναγκαῖον μακρηγορεῖν.  
  Οὐ χρὴ οὖν τοὺς ἀποθνῄσκοντας νέους θρη-
νεῖν ὅτι τῶν ἐν τῷ μακρῷ βίῳ νομιζομένων ἀγα-
θῶν ἀπεστέρηνται· τοῦτο γὰρ ἄδηλον, ὡς πολλάκις 
εἴπομεν, εἴτ' ἀγαθῶν ἀπεστερημένοι τυγχάνουσιν 
εἴτε κακῶν· πολλῷ γὰρ πλείονα τὰ κακά. καὶ τὰ 
μὲν μόγις καὶ διὰ πολλῶν φροντίδων κτώμεθα, τὰ 
δὲ κακὰ πάνυ ῥᾳδίως· στρογγύλα γὰρ εἶναί φασι 
ταῦτα καὶ συνεχῆ καὶ πρὸς ἄλληλα φερόμενα κατὰ 
πολλὰς αἰτίας, τὰ δ' ἀγαθὰ διεχῆ τε καὶ δυσκόλως 
συνερχόμενα πρὸς αὐτοῖς τοῦ βίου τοῖς τέρμασιν. 
ἐπιλελησμένοις οὖν ἐοίκαμεν ὅτι οὐ μόνον, ὥς 
φησιν Εὐριπίδης, 
 
    ”τὰ χρήματα“ οὐκ ”ἴδια κέκτηνται βροτοί,“ 
 
ἀλλ' ἁπλῶς τῶν ἀνθρωπίνων οὐδέν. διὸ καὶ ἐπὶ 
πάντων λέγειν χρή· 
 
    τὰ τῶν θεῶν δ' ἔχοντες ἐπιμελούμεθα. 
    ὅταν δὲ χρῄζως', αὔτ' ἀφαιροῦνται πάλιν. 
 
οὐ δεῖ οὖν δυσφορεῖν, ἐὰν ἃ ἔχρησαν ἡμῖν πρὸς 
ὀλίγον, ταῦτ' ἀπαιτῶσιν· οὐδὲ γὰρ οἱ τραπεζῖται, 
καθάπερ εἰώθαμεν λέγειν πολλάκις, ἀπαιτούμενοι 
τὰ θέματα δυσχεραίνουσιν ἐπὶ τῇ ἀποδόσει, ἐάνπερ 
εὐγνωμονῶσι. πρὸς γὰρ τοὺς οὐκ εὐμαρῶς ἀπο-
διδόντας εἰκότως ἄν τις εἴποι ”ἐπελάθου ὅτι ταῦτ' 
ἔλαβες ἐπὶ τῷ ἀποδοῦναι;“ τοῦτο δὴ τοῖς θνητοῖς 
ἅπασι συμβέβηκεν. ἔχομεν γὰρ τὸ ζῆν ὥσπερ 
παρακαταθεμένοις θεοῖς ἐξ ἀνάγκης, καὶ τούτου 
χρόνος οὐδείς ἐστιν ὡρισμένος τῆς ἀποδόσεως,  
ὥσπερ οὐδὲ τοῖς τραπεζίταις τῆς τῶν θεμάτων, 
ἀλλ' ἄδηλον πόθ' ὁ δοὺς ἀπαιτήσει. ὁ οὖν ἢ αὐτὸς 
μέλλων ἀποθνῄσκειν ἢ τέκνων ἀποθανόντων ὑπερ-
αγανακτῶν πῶς οὐ καταφανῶς ἐπιλέλησται ὅτι καὶ 
αὐτὸς ἄνθρωπός ἐστι καὶ τὰ τέκνα θνητὰ ἐγέννησεν; 
οὐ γάρ ἐστι φρένας ἔχοντος ἀνθρώπου ἀγνοεῖν ὅτι 
ὁ ἄνθρωπος ζῷόν ἐστι θνητόν, οὐδ' ὅτι γέγονεν εἰς 
τὸ ἀποθανεῖν. εἰ γοῦν ἡ Νιόβη κατὰ τοὺς μύθους 
πρόχειρον εἶχε τὴν ὑπόληψιν ταύτην ὅτι καὶ ἡ 
 
    θαλέθοντι βίῳ 
    βλάσταις τε τέκνων βριθομένα γλυκερὸν 
    φάος ὁρῶσα 
 
τελευτήσει, οὐκ ἂν οὕτως ἐδυσχέραινεν ὡς καὶ τὸ 
ζῆν ἐθέλειν ἐκλιπεῖν διὰ τὸ μέγεθος τῆς συμφορᾶς, 
καὶ τοὺς θεοὺς ἐπικαλεῖσθαι ἀνάρπαστον αὐτὴν γε-
νέσθαι πρὸς ἀπώλειαν τὴν χαλεπωτάτην. 
  Δύ' ἐστὶ τῶν Δελφικῶν γραμμάτων τὰ μάλιστ' 
ἀναγκαιότατα πρὸς τὸν βίον, τὸ ”γνῶθι σαυτὸν“ 
καὶ τὸ ”μηδὲν ἄγαν“· ἐκ τούτων γὰρ ἤρτηται 
καὶ τἄλλα πάντα. ταῦτα γάρ ἐστιν ἀλλήλοις 
συνῳδὰ καὶ σύμφωνα, καὶ διὰ θατέρου θάτερον 
ἔοικε δηλοῦσθαι κατὰ δύναμιν. ἔν τε γὰρ τῷ 
γιγνώσκειν ἑαυτὸν περιέχεται τὸ μηδὲν ἄγαν, καὶ 
ἐν τούτῳ τὸ γιγνώσκειν ἑαυτόν. διὸ καὶ περὶ μὲν 
τούτου φησὶν ὁ Ἴων οὕτως· 
 
    τὸ ”γνῶθι σαυτὸν“ τοῦτ' ἔπος μὲν οὐ μέγα, 
    ἔργον δ' ὅσον Ζεὺς μόνος ἐπίσταται θεῶν,  
ὁ δὲ Πίνδαρος· 
 
  ”σοφοὶ δέ,“ φησί, ”καὶ τὸ ‘μηδὲν ἄγαν’ ἔπος 
      αἴνεσσαν περισσῶς.“ 
 
  Ταῦτ' οὖν ἐν διανοίᾳ τις ἔχων ὡς πυθό-
χρηστα παραγγέλματα πρὸς πάντα τὰ τοῦ βίου 
πράγματα ῥᾳδίως ἐφαρμόζειν δυνήσεται καὶ φέρειν 
αὐτὰ δεξιῶς, εἴς τε τὴν αὑτοῦ φύσιν ἀφορῶν καὶ 
εἰς τὸ μὴ πέρα τοῦ προσήκοντος ἐν τοῖς προσ-
πίπτουσιν ἢ διαίρεσθαι πρὸς ἀλαζονείαν ἢ ταπει-
νοῦσθαι καὶ καταπίπτειν πρὸς οἴκτους καὶ ὀλο-
φυρμοὺς διὰ τὴν τῆς ψυχῆς ἀσθένειαν καὶ τὸν 
ἐμφυόμενον ἡμῖν τοῦ θανάτου φόβον παρὰ τὴν 
ἄγνοιαν τῶν εἰωθότων ἐν τῷ βίῳ συμβαίνειν κατὰ 
τὴν τῆς ἀνάγκης ἢ πεπρωμένης μοῖραν. καλῶς δ' 
οἱ Πυθαγόρειοι παρεκελεύσαντο λέγοντες· 
 
  ὅσσα δὲ δαιμονίῃσι τύχαις βροτοὶ ἄλγε' ἔχουσιν, 
  ἣν ἂν μοῖραν ἔχῃς, ταύτην ἔχε μηδ' ἀγανάκτει, 
 
καὶ ὁ τραγικὸς Αἰσχύλος· 
 
  ἀνδρῶν γάρ ἐστιν ἐνδίκων τε καὶ σοφῶν 
  κἀν τοῖσι δεινοῖς μὴ τεθυμῶσθαι θεοῖς, 
 
καὶ ὁ Εὐριπίδης· 
 
  ὅστις δ' ἀνάγκῃ συγκεχώρηκεν βροτῶν 
  σοφὸς παρ' ἡμῖν καὶ τὰ θεῖ' ἐπίσταται, 
 
καὶ ἐν ἄλλοις·  
  τὰ προσπεσόντα δ' ὅστις εὖ φέρει βροτῶν, 
  ἄριστος εἶναι σωφρονεῖν τέ μοι δοκεῖ. 
 
  Οἱ δὲ πολλοὶ πάντα καταμέμφονται καὶ 
πάντα τὰ παρὰ τὰς ἐλπίδας αὐτοῖς συμβεβηκότα 
ἐξ ἐπηρείας τύχης καὶ δαιμόνων γενέσθαι νομί-
ζουσι. διὸ καὶ ἐπὶ πᾶσιν ὀδύρονται, στένοντες 
καὶ τὴν ἑαυτῶν ἀτυχίαν αἰτιώμενοι. πρὸς οὓς 
ὑποτυχὼν ἄν τις εἴποι· 
 
  θεὸς δέ σοι πῆμ' οὐδὲν ἀλλ' αὐτὸς σὺ σοί, 
 
καὶ ἡ διὰ τὴν ἀπαιδευσίαν ἄνοια καὶ παραφροσύνη. 
διὰ ταύτην γοῦν τὴν διηπατημένην καὶ ψευδῆ 
δόξαν πάντα καταμέμφονται θάνατον. ἐὰν μὲν 
γὰρ ἐν ἀποδημίᾳ τις ὢν ἀποθάνῃ, στένουσιν 
ἐπιλέγοντες· 
 
  δύσμορος, οὐδ' ἄρα τῷ γε πατὴρ καὶ πότνια μήτηρ 
  ὄσσε καθαιρήσουσιν· 
 
ἐὰν δ' ἐπὶ τῆς οἰκείας πατρίδος παρόντων τῶν 
γονέων, ὀδύρονται ὡς ἐξαρπασθέντος ἐκ τῶν 
χειρῶν καὶ τὴν ἐν ὀφθαλμοῖς ὀδύνην αὐτοῖς 
ἀφέντος. ἐὰν δ' ἄφωνος μηδὲν προσειπὼν περὶ 
μηδενός, κλαίοντες λέγουσιν· 
 
  οὐδέ τί μοι εἶπας πυκινὸν ἔπος, οὗ τέ κεν αἰεί 
  μεμνῄμην. 
 
ἐὰν προσομιλήσας τι, τοῦτ' ἀεὶ πρόχειρον ἔχουσιν 
ὥσπερ ὑπέκκαυμα τῆς λύπης. ἐὰν ταχέως, ὀδύρον-
ται λέγοντες ”ἀνηρπάσθη.“ ἐὰν μακρῶς, μέμ- 
φονται ὅτι καταφθινήσας καὶ τιμωρηθεὶς ἀπέθανε. 
πᾶσα πρόφασις ἱκανὴ πρὸς τὸ τὰς λύπας καὶ τοὺς 
θρήνους συνεγείρειν. ταῦτα δ' ἐκίνησαν οἱ ποιηταί, 
καὶ μάλιστα τούτων ὁ πρῶτος Ὅμηρος λέγων· 
 
  ὡς δὲ πατὴρ οὗ παιδὸς ὀδύρεται ὀστέα καίων, 
  νυμφίου, ὅς τε θανὼν δειλοὺς ἀκάχησε τοκῆας. 
  ἄρρητον δὲ τοκεῦσι γόον καὶ πένθος ἔθηκε, 
 
καὶ ταῦτα μὲν οὔπω δῆλον εἰ δικαίως ὀδύρεται, 
ἀλλ' ὅρα τὸ ἑξῆς· 
 
  μοῦνος τηλύγετος πολλοῖσιν ἐπὶ κτεάτεσσι. 
 
τίς γὰρ οἶδεν, εἰ ὁ θεὸς πατρικῶς κηδόμενος 
τοῦ ἀνθρωπείου γένους καὶ προορώμενος τὰ μέλ-
λοντα συμβήσεσθαι προεξάγει τινὰς ἐκ τοῦ ζῆν 
ἀώρους; ὅθεν οὐδὲν φευκτὸν νομιστέον αὐτοὺς 
πάσχειν 
 
    (δεινὸν γὰρ οὐδὲν τῶν ἀναγκαίων βροτοῖς 
 
οὔτε τῶν κατὰ προηγούμενον λόγον συμβαινόντων 
οὔτε τῶν κατ' ἐπακολούθησιν), καὶ ὅτι οἱ πλεῖστοι 
θάνατοι πρὸ ἄλλων δυσχερῶν μειζόνων γίγνονται, 
καὶ ὅτι τοῖς μὲν οὐδὲ γενέσθαι συνέφερε, τοῖς δ' 
ἅμα τῷ γενέσθαι ἀποθανεῖν, τοῖς δὲ προελθοῦσιν 
ἐπὶ μικρὸν, τοῖς δ' ἀκμάζουσι. πρὸς πάντας δὴ 
τούτους τοὺς θανάτους ἐλαφρῶς ἑκτέον, εἰδότας  
ὅτι τὴν μοῖραν οὐκ ἔστιν ἐκφυγεῖν (πεπαιδευμένων 
δ' ἐστὶν ἀνθρώπων προσειληφέναι ὅτι βραχὺν 
χρόνον προειλήφασιν ἡμᾶς οἱ δοκοῦντες ἄωροι 
τοῦ ζῆν ἐστερῆσθαι· καὶ γὰρ ὁ μακρότατος βίος 
ὀλίγος ἐστὶ καὶ στιγμαῖος πρὸς τὸν ἄπειρον αἰῶνα) 
καὶ ὅτι πολλοὶ τῶν ἐπὶ πλέον πενθησάντων μετ' 
οὐ πολὺ τοῖς ὑπ' αὐτῶν κατοδυρθεῖσιν ἐπηκο-
λούθησαν, οὐδὲν ἐκ τοῦ πένθους ὄφελος περι-
ποιησάμενοι, μάτην δ' ἑαυτοὺς καταικισάμενοι 
ταῖς κακουχίαις. 
  Βραχυτάτου δὲ τοῦ τῆς ἐπιδημίας ὄντος ἐν τῷ 
βίῳ χρόνου, οὐκ ἐν ταῖς αὐχμηραῖς λύπαις οὐδ' 
ἐν τῷ κακοδαιμονεστάτῳ πένθει διαφθείρειν ἑαυ-
τοὺς δεῖ ταῖς ὀδύναις καὶ ταῖς τοῦ σώματος 
αἰκίαις παρατεινομένους, ἀλλὰ μεταβάλλειν ἐπὶ 
τὸ κρεῖττον καὶ ἀνθρωπικώτερον, πειρωμένους 
καὶ σπουδάζοντας ἐντυγχάνειν ἀνδράσι μὴ τοῖς 
συλλυπουμένοις καὶ διεγείρουσι τὰ πένθη διὰ 
κολακείαν, ἀλλὰ τοῖς ἀφαιρουμένοις τὰς λύπας 
διὰ τῆς γενναίας καὶ σεμνῆς παρηγορίας, ἐπακούον-
τας καὶ ἔχοντας ἐν νῷ τὸ Ὁμηρικὸν τοῦτ' ἔπος, 
ὅπερ ὁ Ἕκτωρ πρὸς τὴν Ἀνδρομάχην ἀντι-
παρηγορῶν αὐτὴν εἶπεν ὡδί· 
 
  δαιμονίη, μή μοί τι λίην ἀκαχίζεο θυμῷ· 
  οὐ γάρ τίς μ' ὑπὲρ αἶσαν ἀνὴρ Ἄιδι προϊάψει, 
  μοῖραν δ' οὔ τινά φημι πεφυγμένον ἔμμεναι 
      ἀνδρῶν, 
  οὐ κακὸν οὐδὲ μὲν ἐσθλόν, ἐπὴν τὰ πρῶτα γένηται. 
 
ταύτην δὲ τὴν μοῖραν ἐν ἄλλοις ὁ ποιητής φησι· 
 
  γεινομένῳ ἐπένησε λίνῳ, ὅτε μιν τέκε μήτηρ.  
  Ταῦτα πρὸ διανοίας λαβόντες τῆς ἀπράκτου 
καὶ κενῆς ἀπαλλαγησόμεθα βαρυπενθείας, ὀλίγου 
δὴ παντάπασι τοῦ μεταξὺ χρόνου τῆς ζωῆς ὄντος. 
φειστέον οὖν, ὅπως εὔθυμόν τε καὶ ἀπαρενόχλητον 
τοῦτον ταῖς πενθικαῖς λύπαις διαγάγωμεν, τὰ τοῦ 
πένθους παράσημα μεθέμενοι καὶ τῆς τοῦ σώματος 
ἐπιμελείας φροντίσαντες καὶ τῆς τῶν συμβιούντων 
ἡμῖν σωτηρίας. καλὸν δὲ καὶ μεμνῆσθαι τῶν 
λόγων, οἷς κατὰ τὸ εἰκὸς ἐχρησάμεθά ποτε πρὸς 
συγγενεῖς ἢ φίλους ἐν ταῖς παραπλησίοις γενο-
μένους συμφοραῖς, παραμυθούμενοι καὶ πείθοντες 
τὰ κοινὰ τοῦ βίου συμπτώματα κοινῶς φέρειν 
καὶ τὰ ἀνθρώπινα ἀνθρωπίνως, καὶ μὴ τοῖς μὲν 
ἄλλοις ἐπαρκεῖν πρὸς ἀλυπίαν δύνασθαι, ἑαυτοῖς 
δὲ μηδὲν ὄφελος εἶναι τὴν τούτων ὑπόμνησιν, 
δι' ὧν δεῖ τὸ ἀλγοῦν τῆς ψυχῆς ἀποθεραπεύειν 
”παιωνίοις λόγου φαρμάκοις,“ ὡς πάντων μᾶλλον 
ἢ ἀλυπίας ἀναβολὴν δεῖ ποιεῖσθαι. καίτοι γε 
τὸν ἐν ὁτῳοῦν ”ἀμβολιεργὸν ἄταις,“ φησί, 
”παλαίειν,“ τὸ κυκλούμενον τοῦτο παρὰ πᾶσιν 
ἔπος· πολὺ δ' οἶμαι μᾶλλον τὸν ὑπερτιθέμενον τὰ 
τῆς ψυχῆς ἀχθεινὰ πάθη καὶ δυσάντητα πρὸς τὸν 
ἐπιόντα χρόνον. 
  Ἀποβλέπειν δὲ καὶ πρὸς τοὺς εὐγενῶς καὶ 
μεγαλοφρόνως τοὺς ἐπὶ τοῖς υἱοῖς γενομένους 
θανάτους καὶ πράως ὑποστάντας, Ἀναξαγόραν 
τὸν Κλαζομένιον καὶ Δημοσθένην τὸν Ἀθηναῖον 
καὶ Δίωνα τὸν Συρακόσιον καὶ τὸν βασιλέα  
Ἀντίγονον, καὶ συχνοὺς ἄλλους τῶν τε παλαιῶν 
καὶ τῶν καθ' ἡμᾶς. 
  Τούτων γὰρ Ἀναξαγόραν παρειλήφαμεν, ὥς 
φασι, φυσιολογοῦντα καὶ διαλεγόμενον τοῖς γνωρί-
μοις, ἀκούσαντα παρά τινος τῶν ἀναγγειλάντων 
αὐτῷ τὴν περὶ τὸν υἱὸν τελευτήν, μικρὸν ἐπισχόντα 
πρὸς τοὺς παρόντας εἰπεῖν ”ᾔδειν ὅτι θνητὸν 
ἐγέννησα υἱόν.“ 
  Περικλέα δὲ τὸν Ὀλύμπιον προσαγορευθέντα 
διὰ τὴν περὶ τὸν λόγον καὶ τὴν σύνεσιν ὑπερ-
βεβλημένην δύναμιν, πυθόμενον ἀμφοτέρους αὐτοῦ 
τοὺς υἱοὺς μετηλλαχέναι τὸν βίον, Πάραλόν τε καὶ 
Ξάνθιππον, ὥς φησι Πρωταγόρας, εἰπὼν οὕτως· 
”τῶν γὰρ υἱέων νεηνιέων ἐόντων καὶ καλῶν, 
ἐν ὀκτὼ δὲ τῇσι πάσῃσιν ἡμέρῃσι ἀποθανόντων 
νηπενθέως ἀνέτλη· εὐδίης γὰρ εἴχετο, ἐξ ἧς 
πολλὸν ὤνητο κατὰ πᾶσαν ἡμέρην εἰς εὐποτμίην 
καὶ ἀνωδυνίην καὶ τὴν ἐν τοῖσι πολλοῖσι δόξαν· 
πᾶς γάρ τίς μιν ὁρέων τὰ ἑωυτοῦ πένθεα ἐρ-
ρωμένως φέροντα, μεγαλόφρονά τε καὶ ἀνδρήιον 
ἐδόκεε εἶναι καὶ ἑωυτοῦ κρέσσω, κάρτα εἰδὼς 
τὴν ἑωυτοῦ ἐν τοισίδε πρήγμασι ἀμηχανίην· 
τοῦτον γὰρ εὐθὺς μετὰ τὴν προσαγγελίαν ἀμφοτέ-
ρων τῶν υἱέων οὐδὲν ἧττον ἐστεφανωμένον κατὰ 
τὸ πάτριον ἔθος καὶ λευχειμονοῦντα δημηγορεῖν  
‘βουλάς τ' ἐξάρχοντ' ἀγαθὰς’ πρός τε τὸν 
πόλεμον ἐπιπαρορμῶντα τοὺς Ἀθηναίους.“ 
  Ξενοφῶντα δὲ τὸν Σωκρατικὸν θύοντά ποτε, 
παρὰ τῶν ἀγγέλων τῶν ἀπὸ τοῦ πολέμου πυθό-
μενον ὅτι ὁ υἱὸς αὐτοῦ Γρύλλος ἀγωνιζόμενος 
ἐτελεύτησε, περιελόμενον τὸν στέφανον ἐξετάζειν 
τίνα τρόπον ἐτελεύτησε. τῶν δὲ ἀπαγγειλάντων 
ὅτι γενναίως ἀριστεύων καὶ πολλοὺς τῶν πολεμίων 
κατακτείνας, μικρὸν παντελῶς διασιωπήσαντα 
χρόνον καὶ τῷ λογισμῷ τὸ πάθος παρακατασχόντα, 
ἐπιθέμενον πάλιν τὸν στέφανον ἐπιτελεῖν τὴν 
θυσίαν, καὶ πρὸς τοὺς ἀγγέλους εἰπεῖν ὅτι ”θεοῖς 
ηὐξάμην οὐκ ἀθάνατον οὐδὲ πολυχρόνιον γενέσθαι 
μοι τὸν υἱόν (τὸ γὰρ τοιοῦτον ἄδηλον εἰ συμφέρει), 
ἀγαθὸν δὲ καὶ φιλόπατριν, ὃ δὴ καὶ γέγονεν.“ 
  Δίωνα δὲ τὸν Συρακόσιον συνεδρεύοντα μετὰ 
τῶν φίλων, κατὰ τὴν οἰκίαν θορύβου γενομένου 
καὶ μεγάλης κραυγῆς, πυθόμενον τὴν αἰτίαν καὶ 
τὸ συμβεβηκὸς ἀκούσαντα ὅτι ὁ υἱὸς αὐτοῦ 
καταπεσὼν ἀπὸ τοῦ στέγους ἐτελεύτησεν, οὐδὲν 
ἐκπλαγέντα τὸ μὲν σωμάτιον κελεῦσαι τοῦ μετ-
αλλάξαντος ταῖς γυναιξὶ παραδοῦναι πρὸς τὴν 
νόμιμον ταφήν, αὐτὸν δὲ περὶ ὧν διεσκέπτετο 
μὴ παραλιπεῖν. 
  Τοῦτον ζηλῶσαι λέγεται καὶ Δημοσθένην τὸν 
ῥήτορα, τὴν μόνην καὶ ἀγαπητὴν ἀπολέσαντα 
θυγατέρα, περὶ ἧς φησιν Αἰσχίνης, κατηγορεῖν  
αὐτοῦ δόξας, ταυτί· ”ἑβδόμην δ' ἡμέραν τῆς 
θυγατρὸς αὐτῷ τετελευτηκυίας, πρὶν πενθῆσαι καὶ 
τὰ νομιζόμενα ποιῆσαι, στεφανωσάμενος καὶ 
λευκὴν ἐσθῆτα ἀναλαβὼν ἐβουθύτει καὶ παρενόμει, 
τὴν μόνην ὁ δείλαιος καὶ πρώτην αὐτὸν πατέρα 
προσειποῦσαν ἀπολέσας.“ οὗτος μὲν οὖν ῥητορι-
κῶς προθέμενος αὐτοῦ κατηγορῆσαι ταῦτα διεξ-
ῆλθεν, ἀγνοῶν ὅτι διὰ τούτων αὐτὸν ἐπαινεῖ τὸ 
πενθεῖν παρωσάμενον καὶ τὸ φιλόπατρι πρὸ τῆς 
τῶν ἀναγκαίων συμπαθείας ἐπιδειξάμενον. 
  Ἀντίγονον δὲ τὸν βασιλέα πυθόμενον τὴν 
Ἀλκυονέως τοῦ υἱοῦ τελευτὴν ἐν παρατάξει 
γενομένην μεγαλοφρόνως τε πρὸς τοὺς ἀπαγγεί-
λαντας αὐτῷ τὴν συμφορὰν ἀπιδεῖν καὶ μικρὸν 
ἐπισχόντα καὶ κατηφιάσαντα προσειπεῖν ”ὦ 
Ἀλκυονεῦ, ὀψίτερον μετήλλαξας τὸν βίον, οὕτως 
ἀφειδῶς ἐξορμῶν πρὸς τοὺς πολεμίους καὶ οὔτε 
τῆς σαυτοῦ σωτηρίας οὔτε τῶν ἐμῶν παραινέσεων 
φροντίζων.“ 
  Τούτους δὴ τοὺς ἄνδρας θαυμάζουσι μὲν τῆς 
μεγαλοφροσύνης πάντες καὶ ἄγανται, μιμεῖσθαι δ' 
ἐπὶ τῶν ἔργων οὐ δύνανται διὰ τὴν ἐκ τῆς ἀπαι-
δευσίας ἀσθένειαν τῆς ψυχῆς. πλὴν πολλῶν ὄντων 
παραδειγμάτων τῶν διὰ τῆς ἱστορίας ἡμῖν παρα-
διδομένων τῆς τε Ἑλληνικῆς καὶ τῆς Ῥωμαϊκῆς 
τῶν γενναίως καὶ καλῶς ἐν ταῖς τῶν ἀναγκαίων 
τελευταῖς διαγενομένων ἀποχρήσει τὰ εἰρημένα 
πρὸς τὴν ἀπόθεσιν τοῦ πάντων ἀνιαροτάτου  
πένθους καὶ τῆς ἐν τούτῳ πρὸς οὐδὲν χρήσιμον 
ματαιοπονίας. 
  Ὅτι γὰρ οἱ ταῖς ἀρεταῖς διενεγκόντες ὡς 
θεοφιλεῖς νέοι μετέστησαν πρὸς τὸ χρεὼν καὶ πάλαι 
μὲν διὰ τῶν πρόσθεν ὑπέμνησα λόγων, καὶ νῦν δὲ 
πειράσομαι διὰ βραχυτάτων ἐπιδραμεῖν, προσ-
μαρτυρήσας τῷ καλῶς ὑπὸ Μενάνδρου ῥηθέντι 
τούτῳ· 
 
      ὃν οἱ θεοὶ φιλοῦσιν ἀποθνῄσκει νέος. 
 
ἀλλ' ἴσως ὑποτυχὼν ἂν φαίης, Ἀπολλώνιε φίλτατε, 
σφόδρ' ἦν ἐπιτεταγμένος ὁ νεανίσκος Ἀπόλλωνι 
καὶ Μοίραις, καὶ σὲ ἔδει ὑπ' ἐκείνου τελείου γενο-
μένου κηδευθῆναι μεταλλάξαντα τὸν βίον· τοῦτο 
γὰρ εἶναι κατὰ φύσιν. τὴν ἡμετέραν δηλονότι καὶ 
τὴν ἀνθρωπίνην, ἀλλ' οὐ κατὰ τὴν τῶν ὅλων 
πρόνοιαν καὶ τὴν κοσμικὴν διάταξιν. ἐκείνῳ δὲ 
τῷ μακαρισθέντι οὐκ ἦν κατὰ φύσιν περαιτέρω 
τοῦ ἀπονεμηθέντος αὐτῷ χρόνου πρὸς τὸν ἐνθάδε 
βίον περιμένειν, ἀλλ' εὐτάκτως τοῦτον ἐκπλήσαντι 
πρὸς τὴν εἱμαρμένην ἐπανάγειν πορείαν, καλούσης 
αὐτῆς, φησίν, ἤδη πρὸς ἑαυτήν. ”ἀλλ' ἄωρος 
ἐτελεύτησεν.“ οὐκοῦν εὐποτμότερος διὰ τοῦτο καὶ 
κακῶν ἀπείρατός ἐστιν· ὁ  
  ”βίος γάρ,“ φησὶν Εὐριπίδης, ”ὄνομ' ἔχει μόνον 
      πόνος γεγώς.“ 
 
οὗτος δ' ἐπὶ τῆς εὐανθεστάτης ἡλικίας προαπεφοί-
τησεν ὁλόκληρος ἠίθεος, ζηλωτὸς καὶ περίβλεπτος 
πᾶσι τοῖς συνήθεσιν αὐτῷ, φιλοπάτωρ γενόμενος 
καὶ φιλομήτωρ καὶ φιλοίκειος καὶ φιλόφιλος, τὸ 
δὲ σύμπαν εἰπεῖν φιλάνθρωπος, αἰδούμενος μὲν 
τοὺς πρεσβυτέρους τῶν φίλων ὥσπερ πατέρας, 
στέργων δὲ τοὺς ὁμήλικας καὶ συνήθεις, τιμητικὸς 
δὲ τῶν καθηγησαμένων, ξένοις δὲ καὶ ἀστοῖς 
πραότατος, πᾶσι δὲ μείλιχος καὶ φίλος διά τε 
τὴν ἐξ ὄψεως χάριν καὶ τὴν εὐπροσήγορον 
φιλανθρωπίαν. 
  Ἀλλὰ γὰρ ἐκεῖνος μὲν τῆς τε σῆς εὐσεβείας καὶ 
τῆς ἑαυτοῦ τὴν πρέπουσαν εὐφημίαν ἔχων πρὸς 
τὸν ἀεὶ χρόνον προαπεφοίτησε τοῦ θνητοῦ βίου, 
καθάπερ ἔκ του συμποσίου, πρὶν εἴς τινα παροινίαν 
ἐκπεσεῖν τὴν τῷ μακρῷ γήρᾳ παρεπομένην. εἰ δ' 
ὁ τῶν παλαιῶν ποιητῶν τε καὶ φιλοσόφων λόγος 
ἐστὶν ἀληθὴς ὥσπερ εἰκὸς ἔχειν, οὕτω καὶ τοῖς 
εὐσεβέσι τῶν μεταλλαξάντων ἔστι τις τιμὴ καὶ 
προεδρία καθάπερ λέγεται, καὶ χῶρός τις ἀποτεταγ-
μένος ἐν ᾧ διατρίβουσιν αἱ τούτων ψυχαί, καλὰς 
ἐλπίδας ἔχειν σε δεῖ περὶ τοῦ μακαρίτου υἱέος 
σου, ὅτι τούτοις συγκαταριθμηθεὶς συνέσται. 
  Λέγεται δ' ὑπὸ μὲν τοῦ μελικοῦ Πινδάρου 
ταυτὶ περὶ τῶν εὐσεβῶν ἐν Ἅιδου· 
 
  τοῖσι λάμπει μὲν μένος ἀελίου τὰν ἐνθάδε νύκτα 
      κάτω,  
  φοινικορόδοις τ' ἐν λειμώνεσσι προάστιον αὐτῶν· 
  καὶ λιβάνῳ σκιαρὸν καὶ χρυσοκάρποισι βεβριθός. 
  καὶ τοὶ μὲν ἵπποις γυμνασίοις τε, τοὶ δὲ πεσσοῖς, 
  τοὶ δὲ φορμίγγεσι τέρπονται, παρὰ δέ σφισιν 
      εὐανθὴς ἅπας τέθαλεν ὄλβος, 
  ὀδμὰ δ' ἐρατὸν κατὰ χῶρον κίδναται 
  αἰεὶ θύα μιγνύντων πυρὶ τηλεφανεῖ παντοῖα θεῶν 
      ἐπὶ βωμοῖς. 
 
καὶ μικρὸν προελθὼν ἐν ἄλλῳ θρήνῳ περὶ ψυχῆς 
λέγων φησίν· 
 
  ὀλβίᾳ δ' ἅπαντες αἴσᾳ λυσίπονον τελευτάν. 
  καὶ σῶμα μὲν πάντων ἕπεται θανάτῳ περισθενεῖ, 
  ζωὸν δ' ἔτι λείπεται αἰῶνος εἴδωλον· τὸ γάρ ἐστι 
      μόνον 
  ἐκ θεῶν. εὕδει δὲ πρασσόντων μελέων, ἀτὰρ 
      εὑδόντεσσιν ἐν πολλοῖς ὀνείροις 
  δείκνυσι τερπνῶν ἐφέρποισαν χαλεπῶν τε κρίσιν. 
 
  Ὁ δὲ θεῖος Πλάτων πολλὰ μὲν ἐν τῷ Περὶ 
ψυχῆς περὶ τῆς ἀθανασίας αὐτῆς εἴρηκεν, οὐκ 
ὀλίγα δ' ἐν τῇ Πολιτείᾳ καὶ τῷ Μένωνι καὶ τῷ 
Γοργίᾳ καὶ σποράδην ἐν τοῖς ἄλλοις διαλόγοις. 
ἀλλὰ τὰ μὲν ἐν τῷ Περὶ ψυχῆς διαλόγῳ ῥηθέντα 
κατ' ἰδίαν ὑπομνηματισάμενός σοι παρέξομαι, ὡς 
ἐβουλήθης· τάδε δὲ πρὸς τὸ παρὸν καίρια καὶ  
χρήσιμα, τὰ λεχθέντα πρὸς Καλλικλέα τὸν 
Ἀθηναῖον, ἑταῖρον δὲ καὶ μαθητὴν Γοργίου τοῦ 
ῥήτορος. φησὶ γὰρ ὁ παρὰ τῷ Πλάτωνι Σωκρά-
της· ”ἄκουε δή,“ φασί, ”μάλα καλοῦ λόγου, ὃν 
σὺ μὲν ἡγήσῃ, ὡς ἐγὼ οἶμαι, μῦθον, ἐγὼ δὲ λόγον· 
ὡς ἀληθῆ γὰρ ὄντα σοι λέξω ἃ μέλλω λέγειν. 
ὥσπερ γὰρ Ὅμηρος λέγει, διενείμαντο τὴν ἀρχὴν 
ὁ Ζεὺς καὶ ὁ Ποσειδῶν καὶ ὁ Πλούτων, ἐπειδὴ 
παρὰ τοῦ πατρὸς παρέλαβον· ἦν οὖν νόμος ὅδε 
περὶ ἀνθρώπων καὶ ἐπὶ Κρόνου, καὶ ἀεὶ καὶ νῦν 
ἔτ' ἔστιν ἐν θεοῖς, τῶν ἀνθρώπων τὸν μὲν δικαίως 
διελθόντα τὸν βίον καὶ ὁσίως, ἐπειδὰν τελευτήσῃ, 
εἰς μακάρων νήσους ἀπιόντα οἰκεῖν ἐν πάσῃ 
εὐδαιμονίᾳ ἐκτὸς κακῶν, τὸν δ' ἀδίκως καὶ ἀθέως 
εἰς τὸ τῆς δίκης τε καὶ τίσεως δεσμωτήριον, ὃ δὴ 
Τάρταρον καλοῦσιν, ἰέναι. τούτων δ' οἱ δικασταὶ 
ἐπὶ Κρόνου καὶ ἔτι νεωστὶ τοῦ Διὸς τὴν ἀρχὴν 
ἔχοντος ζῶντες ἦσαν ζώντων, ἐκείνῃ τῇ ἡμέρᾳ 
δικάζοντες ᾗ μέλλοιεν τελευτᾶν. ἔπειτα αἱ δίκαι 
πως οὐ καλῶς ἐκρίνοντο. ὅ τ' οὖν Πλούτων καὶ 
οἱ ἐπιμεληταὶ οἱ ἐκ μακάρων νήσων ἰόντες ἔλεγον 
πρὸς τὸν Δία ὅτι φοιτῷέν σφισιν ἄνθρωποι ἑκατέ-
ρωσε ἀνάξιοι. εἶπεν οὖν ὁ Ζεύς, ‘ἀλλ' ἐγώ,’ 
ἔφη, ‘παύσω τοῦτο γιγνόμενον. νῦν μὲν γὰρ 
κακῶς αἱ δίκαι δικάζονται. ἀμπεχόμενοι γάρ,’ 
ἔφη, ‘οἱ κρινόμενοι κρίνονται· ζῶντες γὰρ κρίνον-
ται. πολλοὶ οὖν ἴσως,’ ἦ δ' ὅς, ‘πονηρὰς ψυχὰς  
ἔχοντες ἠμφιεσμένοι εἰσὶ σώματά τε καλὰ καὶ 
γένη καὶ πλούτους, καὶ ἐπειδὰν ἡ κρίσις ᾖ, ἔρ-
χονται αὐτοῖς πολλοὶ μαρτυρήσοντες ὡς δικαίως 
βεβιώκασιν. οἱ οὖν δικασταὶ ὑπό τε τούτων 
ἐκπλήττονται, καὶ ἅμα καὶ αὐτοὶ ἀμπεχόμενοι 
δικάζουσι, πρὸ τῆς ψυχῆς τῆς ἑαυτῶν ὀφθαλμούς 
τε καὶ ὦτα καὶ ὅλον τὸ σῶμα προκεκαλυμμένοι. 
ταῦτα δὴ αὐτοῖς πάντ' ἐπίπροσθεν γίγνεται, καὶ 
τὰ αὑτῶν ἀμφιέσματα καὶ τὰ τῶν κρινομένων. 
πρῶτον μὲν οὖν παυστέον ἐστὶ προειδότας αὐτοὺς 
τὸν θάνατον· νῦν γὰρ προΐσασι. τοῦτο μὲν οὖν καὶ 
δὴ εἴρηται τῷ Προμηθεῖ, ὅπως ἂν παύσῃ αὐτό. 
ἔπειτα γυμνοὺς κριτέον ἁπάντων τούτων· τεθνεῶ-
τας γὰρ δεῖ κρίνεσθαι. καὶ τὸν κριτὴν δεῖ γυμνὸν 
εἶναι, τεθνεῶτα, αὐτῇ τῇ ψυχῇ αὐτὴν τὴν ψυχὴν 
θεωροῦντα ἐξαίφνης ἀποθανόντος ἑκάστου, ἔρημον 
ἁπάντων τῶν συγγενῶν, καὶ καταλιπόντα ἐπὶ τῆς 
γῆς πάντα ἐκεῖνον τὸν κόσμον, ἵνα δικαία ἡ κρίσις 
ᾖ. ἐγὼ οὖν ταῦτ' ἐγνωκὼς πρότερος ἢ ὑμεῖς 
ἐποιησάμην δικαστὰς υἱεῖς ἐμαυτοῦ, δύο μὲν ἐκ 
τῆς Ἀσίας, Μίνω τε καὶ Ῥαδάμανθυν, ἕνα δ' ἐκ 
τῆς Εὐρώπης, Αἰακόν. οὗτοι οὖν ἐπειδὰν τελευ-
τήσωσι, δικάσουσιν ἐν τῷ λειμῶνι, ἐν τῇ τριόδῳ 
ἐξ ἧς φέρετον τὼ ὁδώ, ἡ μὲν εἰς μακάρων νήσους, 
ἡ δ' εἰς Τάρταρον. καὶ τοὺς μὲν ἐκ τῆς Ἀσίας 
Ῥαδάμανθυς κρινεῖ, τοὺς δ' ἐκ τῆς Εὐρώπης 
Αἰακός· Μίνῳ δὲ πρεσβεῖα δώσω ἐπιδιακρίνειν 
ἐὰν ἀπορῆτόν τι τὼ ἑτέρω, ἵν' ὡς δικαιοτάτη ἡ  
κρίσις ᾖ περὶ τῆς πορείας τοῖς ἀνθρώποις.’ ταῦτ' 
ἐστίν, ὦ Καλλίκλεις, ἃ ἐγὼ ἀκηκοὼς πιστεύω 
ἀληθῆ εἶναι· καὶ ἐκ τούτων τῶν λόγων τοιόνδε τι 
λογίζομαι συμβαίνειν, ὅτι ὁ θάνατος τυγχάνει ὤν, 
ὡς ἐμοὶ δοκεῖ, οὐδὲν ἄλλο ἢ δυοῖν πραγμάτοιν διά-
λυσις, τῆς ψυχῆς καὶ τοῦ σώματος ἀπ' ἀλλήλοιν.“ 
  Ταῦτά σοι συναγαγών, Ἀπολλώνιε φίλτατε, 
καὶ συνθεὶς μετὰ πολλῆς ἐπιμελείας ἀπειργασάμην 
τὸν παραμυθητικόν σοι λόγον, ἀναγκαιότατον 
ὄντα σοι πρός τε τὴν τῆς παρούσης λύπης ἀπαλ-
λαγὴν καὶ τοῦ πάντων ἀνιαροτάτου πένθους 
παῦλαν. περιέχει δὲ καὶ τὴν πρὸς τὸν θεοφιλέ-
στατον υἱόν σου Ἀπολλώνιον πρέπουσαν τιμήν, 
ποθεινοτάτην οὖσαν τοῖς ἀφιερωθεῖσι, τὴν διὰ 
τῆς ἀγαθῆς μνήμης καὶ τῆς ἀδιαλείπτου πρὸς τὸν 
ἀεὶ χρόνον εὐφημίας. καλῶς οὖν ποιήσεις καὶ 
τῷ λόγῳ πεισθεὶς καὶ τῷ μακαρίτῃ σου υἱῷ 
χαρισάμενος καὶ μεταβαλὼν ἐκ τῆς ἀνωφελοῦς 
περὶ τὸ σῶμα καὶ τὴν ψυχὴν κακώσεως καὶ 
καταφθορᾶς ἐπὶ τὴν συνήθη σοι καὶ κατὰ φύσιν 
διαγωγὴν ἐλθεῖν. ὡς γὰρ οὐδὲ συμβιῶν ἡμῖν 
ἡδέως ἑώρα κατηφεῖς ὄντας οὔτε σὲ οὔτε τὴν 
μητέρα, οὕτως οὐδὲ νῦν μετὰ θεῶν ὢν καὶ τούτοις 
συνεστιώμενος εὐαρεστήσειεν ἂν τῇ τοιαύτῃ ὑμῶν 
διαγωγῇ. ἀνδρὸς οὖν ἀγαθοῦ καὶ γενναίου καὶ 
φιλοτέκνου φρόνημα ἀναλαβὼν σεαυτόν τε καὶ 
τὴν μητέρα τοῦ νεανίσκου καὶ τοὺς συγγενεῖς καὶ 
φίλους ἔκλυσαι τῆς τοιαύτης κακοδαιμονίας, εἰς 
γαληνότερον μετελθὼν βίου σχῆμα καὶ προσ-
φιλέστατον τῷ τε υἱῷ σου καὶ πᾶσιν ἡμῖν τοῖς 
κηδομένοις σου κατὰ τὸ προσῆκον.  