
      {ΑΛΕΞΑΝΔΡΟΣ ΚΑΙ ΚΑΙΣΑΡ} 
  Τὸν Ἀλεξάνδρου τοῦ βασιλέως βίον καὶ τὸν Καίσαρος, 
ὑφ' οὗ κατελύθη Πομπήϊος, ἐν τούτῳ τῷ βιβλίῳ γρά-
φοντες, διὰ τὸ πλῆθος τῶν ὑποκειμένων πράξεων οὐδὲν 
ἄλλο προεροῦμεν ἢ παραιτησόμεθα τοὺς ἀναγινώσκοντας, 
ἐὰν μὴ πάντα μηδὲ καθ' ἕκαστον ἐξειργασμένως τι τῶν 
περιβοήτων ἀπαγγέλλωμεν, ἀλλ' ἐπιτέμνοντες τὰ πλεῖ-
στα, μὴ συκοφαντεῖν. οὔτε γὰρ ἱστορίας γράφομεν, ἀλλὰ 
βίους, οὔτε ταῖς ἐπιφανεστάταις πράξεσι πάντως ἔνεστι 
δήλωσις ἀρετῆς ἢ κακίας, ἀλλὰ πρᾶγμα βραχὺ πολλάκις 
καὶ ῥῆμα καὶ παιδιά τις ἔμφασιν ἤθους ἐποίησε μᾶλλον 
ἢ μάχαι μυριόνεκροι καὶ παρατάξεις αἱ μέγισται καὶ 
πολιορκίαι πόλεων. ὥσπερ οὖν οἱ ζῳγράφοι τὰς ὁμοιό-
τητας ἀπὸ τοῦ προσώπου καὶ τῶν περὶ τὴν ὄψιν εἰδῶν 
οἷς ἐμφαίνεται τὸ ἦθος ἀναλαμβάνουσιν, ἐλάχιστα τῶν 
λοιπῶν μερῶν φροντίζοντες, οὕτως ἡμῖν δοτέον εἰς τὰ 
τῆς ψυχῆς σημεῖα μᾶλλον ἐνδύεσθαι, καὶ διὰ τούτων 
εἰδοποιεῖν τὸν ἑκάστου βίον, ἐάσαντας ἑτέροις τὰ μεγέθη 
καὶ τοὺς ἀγῶνας. 
  Ἀλέξανδρος ὅτι τῷ γένει πρὸς πατρὸς μὲν ἦν 
Ἡρακλείδης ἀπὸ Καράνου, πρὸς δὲ μητρὸς Αἰακίδης  
ἀπὸ Νεοπτολέμου, τῶν πάνυ πεπιστευμένων ἐστί. λέγεται 
δὲ Φίλιππος ἐν Σαμοθρᾴκῃ τῇ Ὀλυμπιάδι συμμυηθείς, 
αὐτός τε μειράκιον ὢν ἔτι κἀκείνης παιδὸς ὀρφανῆς γονέων 
ἐρασθῆναι, καὶ τὸν γάμον οὕτως ἁρμόσαι, πείσας τὸν 
ἀδελφὸν αὐτῆς Ἀρύββαν. ἡ μὲν οὖν νύμφη πρὸ τῆς 
νυκτός, ᾗ συνείρχθησαν εἰς τὸν θάλαμον, ἔδοξε βροντῆς 
γενομένης ἐμπεσεῖν αὐτῆς τῇ γαστρὶ κεραυνόν, ἐκ δὲ 
τῆς πληγῆς πολὺ πῦρ ἀναφθέν, εἶτα ῥηγνύμενον εἰς φλόγας 
πάντῃ φερομένας διαλυθῆναι. ὁ δὲ Φίλιππος ὑστέρῳ 
χρόνῳ μετὰ τὸν γάμον εἶδεν ὄναρ αὑτὸν ἐπιβάλλοντα 
σφραγῖδα τῇ γαστρὶ τῆς γυναικός· ἡ δὲ γλυφὴ τῆς 
σφραγῖδος ὡς ᾤετο λέοντος εἶχεν εἰκόνα. τῶν δ' ἄλλων 
μάντεων ὑφορωμένων τὴν ὄψιν, ὡς ἀκριβεστέρας φυλακῆς 
δεομένων τῷ Φιλίππῳ τῶν περὶ τὸν γάμον, Ἀρίστανδρος 
ὁ Τελμησσεὺς κύειν ἔφη τὴν ἄνθρωπον· οὐθὲν γὰρ 
ἀποσφραγίζεσθαι τῶν κενῶν· καὶ κύειν παῖδα θυμοειδῆ 
καὶ λεοντώδη τὴν φύσιν. ὤφθη δέ ποτε καὶ δράκων κοι-
μωμένης τῆς Ὀλυμπιάδος παρεκτεταμένος τῷ σώματι, καὶ 
τοῦτο μάλιστα τοῦ Φιλίππου τὸν ἔρωτα καὶ τὰς φιλοφρο-
σύνας ἀμαυρῶσαι λέγουσιν, ὡς μηδὲ φοιτᾶν ἔτι πολλάκις 
παρ' αὐτὴν ἀναπαυσόμενον, εἴτε δείσαντά τινας μαγείας 
ἐπ' αὐτῷ καὶ φάρμακα τῆς γυναικός, εἴτε τὴν ὁμιλίαν ὡς 
κρείττονι συνούσης ἀφοσιούμενον. ἕτερος δὲ περὶ τούτων 
ἐστὶ λόγος, ὡς πᾶσαι μὲν αἱ τῇδε γυναῖκες ἔνοχοι τοῖς 
Ὀρφικοῖς οὖσαι καὶ τοῖς περὶ τὸν Διόνυσον ὀργιασμοῖς ἐκ 
τοῦ πάνυ παλαιοῦ, Κλώδωνές τε καὶ Μιμαλλόνες ἐπωνυ-
μίαν ἔχουσαι, πολλὰ ταῖς Ἠδωνίσι καὶ ταῖς περὶ τὸν 
Αἷμον Θρῄσσαις ὅμοια δρῶσιν· ἀφ' ὧν δοκεῖ καὶ τὸ 
θρησκεύειν ὄνομα ταῖς κατακόροις γενέσθαι καὶ περιέργοις  
ἱερουργίαις· ἡ δ' Ὀλυμπιὰς μᾶλλον ἑτέρων ζηλώσασα τὰς 
κατοχάς, καὶ τοὺς ἐνθουσιασμοὺς ἐξάγουσα βαρβαρικώ-
τερον, ὄφεις μεγάλους χειροήθεις ἐφείλκετο τοῖς θιάσοις, 
οἳ πολλάκις ἐκ τοῦ κιττοῦ καὶ τῶν μυστικῶν λίκνων 
παραναδυόμενοι καὶ περιελιττόμενοι τοῖς θύρσοις τῶν 
γυναικῶν καὶ τοῖς στεφάνοις, ἐξέπληττον τοὺς ἄνδρας. 
  Οὐ μὴν ἀλλὰ Φιλίππῳ μὲν μετὰ τὸ φάσμα πέμψαντι 
Χαίρωνα τὸν Μεγαλοπολίτην εἰς Δελφοὺς χρησμὸν 
κομισθῆναι λέγουσι παρὰ τοῦ θεοῦ, κελεύοντος Ἄμμωνι 
θύειν καὶ σέβεσθαι μάλιστα τοῦτον τὸν θεόν· ἀποβαλεῖν 
δὲ τῶν ὄψεων αὐτὸν τὴν ἑτέραν, ἣν τῷ τῆς θύρας ἁρμῷ 
προσβαλών, κατώπτευσεν ἐν μορφῇ δράκοντος συνευναζό-
μενον τῇ γυναικὶ τὸν θεόν. ἡ δ' Ὀλυμπιάς, ὡς Ἐρατοσθένης 
φησί (FGrH 241 F 28), προπέμπουσα τὸν Ἀλέξανδρον ἐπὶ 
τὴν στρατείαν, καὶ φράσασα μόνῳ τὸ περὶ τὴν τέκνωσιν 
ἀπόρρητον, ἐκέλευεν ἄξια φρονεῖν τῆς γενέσεως· ἕτεροι 
δέ φασιν αὐτὴν ἀφοσιοῦσθαι καὶ λέγειν· „οὐ παύσεταί με 
διαβάλλων Ἀλέξανδρος πρὸς τὴν Ἥραν;“ 
  Ἐγεννήθη δ' οὖν Ἀλέξανδρος ἱσταμένου μηνὸς Ἑκα-
τομβαιῶνος, ὃν Μακεδόνες Λῷον καλοῦσιν, ἕκτῃ, καθ' 
ἣν ἡμέραν ὁ τῆς Ἐφεσίας Ἀρτέμιδος ἐνεπρήσθη νεώς· 
ᾧ γ' Ἡγησίας ὁ Μάγνης (FGrH 142 F 3) ἐπιπεφώνηκεν 
ἐπιφώνημα κατασβέσαι τὴν πυρκαϊὰν ἐκείνην ὑπὸ ψυ-
χρίας δυνάμενον· εἰκότως γὰρ ἔφη καταφλεχθῆναι τὸν 
νεών, τῆς Ἀρτέμιδος ἀσχολουμένης περὶ τὴν Ἀλεξάν-
δρου μαίωσιν. ὅσοι δὲ τῶν μάγων ἐν Ἐφέσῳ διατρί-
βοντες ἔτυχον, τὸ περὶ τὸν νεὼν πάθος ἡγούμενοι πάθους 
ἑτέρου σημεῖον εἶναι, διέθεον, τὰ πρόσωπα τυπτόμενοι  
καὶ βοῶντες ἄτην ἅμα καὶ συμφορὰν μεγάλην τῇ Ἀσίᾳ τὴν 
ἡμέραν ἐκείνην τετοκέναι. Φιλίππῳ δ' ἄρτι Ποτείδαιαν 
ᾑρηκότι τρεῖς ἧκον ἀγγελίαι κατὰ τὸν αὐτὸν χρόνον, ἡ μὲν 
Ἰλλυριοὺς ἡττῆσθαι μάχῃ μεγάλῃ διὰ Παρμενίωνος, ἡ 
δ' Ὀλυμπίασιν ἵππῳ κέλητι νενικηκέναι, τρίτη δὲ περὶ τῆς 
Ἀλεξάνδρου γενέσεως. ἐφ' οἷς ἡδόμενον ὡς εἰκὸς ἔτι 
μᾶλλον οἱ μάντεις ἐπῆραν, ἀποφαινόμενοι τὸν παῖδα τρισὶ 
νίκαις συγγεγεννημένον ἀνίκητον ἔσεσθαι. 
  Τὴν μὲν οὖν ἰδέαν τοῦ σώματος οἱ Λυσίππειοι μά-
λιστα τῶν ἀνδριάντων ἐμφαίνουσιν, ὑφ' οὗ μόνου καὶ 
αὐτὸς ἠξίου πλάττεσθαι. καὶ γὰρ 〈ὃ〉 μάλιστα πολλοὶ 
τῶν διαδόχων ὕστερον καὶ τῶν φίλων ἀπεμιμοῦντο, τήν 
τ' ἀνάτασιν τοῦ αὐχένος εἰς εὐώνυμον ἡσυχῇ κεκλιμένου 
καὶ τὴν ὑγρότητα τῶν ὀμμάτων, διατετήρηκεν ἀκριβῶς 
ὁ τεχνίτης. Ἀπελλῆς δὲ γράφων 〈αὐ〉τὸν κεραυνοφόρον, 
οὐκ ἐμιμήσατο τὴν χρόαν, ἀλλὰ φαιότερον καὶ πεπινωμένον 
ἐποίησεν. ἦν δὲ λευκός, ὥς φασιν· ἡ δὲ λευκότης ἐπεφοί-
νισσεν αὐτοῦ περὶ τὸ στῆθος μάλιστα καὶ τὸ πρόσωπον. 
ὅτι δὲ τοῦ χρωτὸς ἥδιστον ἀπέπνει καὶ τὸ στόμα κατεῖχεν 
εὐωδία καὶ τὴν σάρκα πᾶσαν, ὥστε πληροῦσθαι τοὺς 
χιτωνίσκους, ἀνέγνωμεν ἐν ὑπομνήμασιν Ἀριστοξενείοις 
(fg. 132 W.)· αἰτία δ' ἴσως ἡ τοῦ σώματος κρᾶσις, πολύ-
θερμος οὖσα καὶ πυρώδης· ἡ γὰρ εὐωδία γίνεται πέψει τῶν 
ὑγρῶν ὑπὸ θερμότητος, ὡς οἴεται Θεόφραστος (fg. 4, 6 W.).  
ὅθεν οἱ ξηροὶ καὶ διάπυροι τόποι τῆς οἰκουμένης τὰ 
πλεῖστα καὶ κάλλιστα τῶν ἀρωμάτων φέρουσιν· ἐξαιρεῖ 
γὰρ ὁ ἥλιος τὸ ὑγρόν, ὥσπερ ὕλην σηπεδόνος ἐπιπολάζον 
τοῖς σώμασιν. Ἀλέξανδρον δ' ἡ θερμότης τοῦ σώματος 
ὡς ἔοικε καὶ ποτικὸν καὶ θυμοειδῆ παρεῖχεν. 
  Ἔτι δ' ὄντος αὐτοῦ παιδὸς ἥ τε σωφροσύνη διεφαίνετο 
τῷ πρὸς τἆλλα ῥαγδαῖον ὄντα καὶ φερόμενον σφοδρῶς ἐν 
ταῖς ἡδοναῖς ταῖς περὶ τὸ σῶμα δυσκίνητον εἶναι καὶ μετὰ 
πολλῆς πρᾳότητος ἅπτεσθαι τῶν τοιούτων, ἥ τε φιλοτιμία 
παρ' ἡλικίαν ἐμβριθὲς εἶχε τὸ φρόνημα καὶ μεγαλόψυχον. 
οὔτε γὰρ ἀπὸ παντὸς οὔτε πᾶσαν ἠγάπα δόξαν, ὡς Φίλιπ-
πος λόγου τε δεινότητι σοφιστικῶς καλλωπιζόμενος, καὶ 
τὰς ἐν Ὀλυμπίᾳ νίκας τῶν ἁρμάτων ἐγχαράττων τοῖς 
νομίσμασιν, ἀλλὰ καὶ τῶν περὶ αὐτὸν ἀποπειρωμένων, εἰ 
βούλοιτ' ἂν Ὀλυμπίασιν ἀγωνίσασθαι στάδιον, ἦν γὰρ 
ποδώκης, ”εἴ γε” ἔφη „βασιλεῖς ἔμελλον ἕξειν ἀνταγω-
νιστάς.“ φαίνεται δὲ καὶ καθόλου πρὸς τὸ τῶν ἀθλητῶν 
γένος ἀλλοτρίως ἔχων· πλείστους γέ τοι θεὶς ἀγῶνας οὐ 
μόνον τραγῳδῶν καὶ αὐλητῶν καὶ κιθαρῳδῶν, ἀλλὰ καὶ 
ῥαψῳδῶν θήρας τε παντοδαπῆς καὶ ῥαβδομαχίας, οὔτε 
πυγμῆς οὔτε παγκρατίου μετά τινος σπουδῆς ἔθηκεν 
ἆθλον. 
  Τοὺς δὲ παρὰ τοῦ Περσῶν βασιλέως πρέσβεις 
ἥκοντας ἀποδημοῦντος Φιλίππου ξενίζων καὶ γενόμενος 
συνήθης, οὕτως ἐχειρώσατο τῇ φιλοφροσύνῃ καὶ τῷ μηδὲν 
ἐρώτημα παιδικὸν ἐρωτῆσαι μηδὲ μικρόν, ἀλλ' ὁδῶν τε 
μήκη καὶ πορείας τῆς ἄνω τρόπον ἐκπυνθάνεσθαι, καὶ 
περὶ αὐτοῦ βασιλέως ὁποῖος εἴη πρὸς τοὺς πολέμους, καὶ  
τίς ἡ Περσῶν ἀλκὴ καὶ δύναμις, ὥστε θαυμάζειν ἐκεί-
νους καὶ τὴν λεγομένην Φιλίππου δεινότητα μηδὲν ἡγεῖ-
σθαι πρὸς τὴν τοῦ παιδὸς ὁρμὴν καὶ μεγαλοπραγμοσύνην. 
ὁσάκις γοῦν ἀπαγγελθείη Φίλιππος ἢ πόλιν ἔνδοξον 
ᾑρηκὼς ἢ μάχην τινὰ περιβόητον νενικηκώς, οὐ πάνυ 
φαιδρὸς ἦν ἀκούων, ἀλλὰ πρὸς τοὺς ἡλικιώτας ἔλεγεν· 
”ὦ παῖδες, πάντα προλήψεται ὁ πατήρ, ἐμοὶ δ' οὐδὲν 
ἀπολείψει μεθ' ὑμῶν ἔργον ἀποδείξασθαι μέγα καὶ 
λαμπρόν.” οὐ γὰρ ἡδονὴν ζηλῶν οὐδὲ πλοῦτον, ἀλλ' 
ἀρετὴν καὶ δόξαν, ἐνόμιζεν, ὅσῳ πλείονα λήψεται παρὰ 
τοῦ πατρός, ἐλάττονα κατορθώσειν δι' αὑτοῦ. διὸ τοῖς 
πράγμασιν αὐξομένοις καταναλίσκεσθαι τὰς πράξεις εἰς 
ἐκεῖνον ἡγούμενος, ἐβούλετο μὴ χρήματα μηδὲ τρυφὰς 
καὶ ἀπολαύσεις, ἀλλ' ἀγῶνας καὶ πολέμους καὶ φιλοτι-
μίας ἔχουσαν ἀρχὴν παραλαβεῖν. 
  Πολλοὶ μὲν οὖν περὶ τὴν ἐπιμέλειαν ὡς εἰκὸς ἦσαν 
αὐτοῦ τροφεῖς καὶ παιδαγωγοὶ καὶ διδάσκαλοι λεγόμενοι, 
πᾶσι δ' ἐφειστήκει Λεωνίδας, ἀνὴρ τό τ' ἦθος αὐστηρὸς 
καὶ συγγενὴς Ὀλυμπιάδος, αὐτὸς μὲν οὐ φεύγων τὸ τῆς 
παιδαγωγίας ὄνομα, καλὸν ἔργον ἐχούσης καὶ λαμπρόν, 
ὑπὸ δὲ τῶν ἄλλων διὰ τὸ ἀξίωμα καὶ τὴν οἰκειότητα 
τροφεὺς Ἀλεξάνδρου καὶ καθηγητὴς καλούμενος. ὁ δὲ τὸ 
σχῆμα τοῦ παιδαγωγοῦ καὶ τὴν προσηγορίαν ὑποποιού-
μενος ἦν Λυσίμαχος, τὸ γένος Ἀκαρνάν, ἄλλο μὲν οὐδὲν 
ἔχων ἀστεῖον, ὅτι δ' ἑαυτὸν μὲν ὠνόμαζε Φοίνικα, τὸν 
δ' Ἀλέξανδρον Ἀχιλλέα, Πηλέα δὲ τὸν Φίλιππον, ἠγαπᾶτο 
καὶ δευτέραν εἶχε χώραν. 
  Ἐπεὶ δὲ Φιλονίκου τοῦ Θεσσαλοῦ τὸν Βουκεφάλαν  
ἀγαγόντος ὤνιον τῷ Φιλίππῳ τρισκαίδεκα ταλάντων, 
κατέβησαν εἰς τὸ πεδίον δοκιμάσοντες τὸν ἵππον, ἐδόκει 
τε χαλεπὸς εἶναι καὶ κομιδῇ δύσχρηστος, οὔτ' ἀναβάτην 
προσιέμενος οὔτε φωνὴν ὑπομένων τινὸς τῶν περὶ τὸν 
Φίλιππον, ἀλλ' ἁπάντων κατεξανιστάμενος, δυσχεραί-
νοντος δὲ τοῦ Φιλίππου καὶ κελεύοντος ἀπάγειν ὡς παντά-
πασιν ἄγριον καὶ ἀκόλαστον, παρὼν ὁ Ἀλέξανδρος εἶπεν· 
„οἷον ἵππον ἀπολλύουσι, δι' ἀπειρίαν καὶ μαλακίαν χρή-
σασθαι μὴ δυνάμενοι,“ τὸ μὲν οὖν πρῶτον ὁ Φίλιππος 
ἐσιώπησε· πολλάκις δ' αὐτοῦ παραφθεγγομένου καὶ περι-
παθοῦντος, ”ἐπιτιμᾷς σὺ” ἔφη „πρεσβυτέροις ὥς τι 
πλέον αὐτὸς εἰδὼς ἢ μᾶλλον ἵππῳ χρήσασθαι δυνάμενος;“ 
”τούτῳ γοῦν” ἔφη „χρησαίμην ἂν ἑτέρου βέλτιον.“ 
”ἂν δὲ μὴ χρήσῃ, τίνα δίκην τῆς προπετείας ὑφέξεις;” 
„ἐγὼ νὴ Δί'“ εἶπεν ”ἀποτείσω τοῦ ἵππου τὴν τιμήν.” 
γενομένου δὲ γέλωτος, εἶθ' ὁρισμοῦ πρὸς ἀλλήλους εἰς τὸ 
ἀργύριον, εὐθὺς προσδραμὼν τῷ ἵππῳ καὶ παραλαβὼν 
τὴν ἡνίαν, ἐπέστρεψε πρὸς τὸν ἥλιον, ὡς ἔοικεν ἐννοήσας 
ὅτι τὴν σκιὰν προπίπτουσαν καὶ σαλευομένην ὁρῶν πρὸ 
αὑτοῦ διαταράττοιτο. μικρὰ δ' αὐτῷ παρακαλπάσας καὶ 
καταψήσας, ὡς ἑώρα πληρούμενον θυμοῦ καὶ πνεύματος, 
ἀπορρίψας ἡσυχῇ τὴν χλαμύδα καὶ μετεωρίσας αὑτόν, 
ἀσφαλῶς περιέβη. καὶ μικρὰ μὲν περιλαβὼν ταῖς ἡνίαις 
τὸν χαλινόν, ἄνευ πληγῆς καὶ σπαραγμοῦ προσανέστειλεν·  
ὡς δ' ἑώρα τὸν ἵππον ἀφεικότα τὴν ἀπειλήν, ὀργῶντα δὲ 
πρὸς τὸν δρόμον, ἀφεὶς ἐδίωκεν, ἤδη φωνῇ θρασυτέρᾳ καὶ 
ποδὸς κρούσει χρώμενος. τῶν δὲ περὶ τὸν Φίλιππον ἦν 
ἀγωνία καὶ σιγὴ τὸ πρῶτον· ὡς δὲ κάμψας ὑπέστρεψεν 
ὀρθῶς σοβαρὸς καὶ γεγηθώς, οἱ μὲν ἄλλοι πάντες ἀνη-
λάλαξαν, ὁ δὲ πατὴρ καὶ δακρῦσαί τι λέγεται πρὸς τὴν 
χαράν, καὶ καταβάντος αὐτοῦ τὴν κεφαλὴν φιλήσας „ὦ 
παῖ“ φάναι, ”ζήτει σεαυτῷ βασιλείαν ἴσην· Μακεδονία 
γάρ ς' οὐ χωρεῖ.” 
  Καθορῶν δὲ τὴν φύσιν αὐτοῦ δυσνίκητον μὲν οὖσαν, 
ἐρίσαντος μὴ βιασθῆναι, ῥᾳδίως δ' ἀγομένην ὑπὸ λόγου 
πρὸς τὸ δέον, αὐτός τε πείθειν ἐπειρᾶτο μᾶλλον ἢ προσ-
τάττειν, καὶ τοῖς περὶ μουσικὴν καὶ τὰ ἐγκύκλια παιδευ-
ταῖς οὐ πάνυ τι πιστεύων τὴν ἐπιστασίαν αὐτοῦ καὶ 
κατάρτισιν, ὡς μείζονος οὖσαν πραγματείας καὶ κατὰ τὸν 
Σοφοκλέα (fg. 785 N.2) 
 
        πολλῶν χαλινῶν ἔργον οἰάκων θ' ἅμα, 
 
μετεπέμψατο τῶν φιλοσόφων τὸν ἐνδοξότατον καὶ λο-
γιώτατον Ἀριστοτέλην, καλὰ καὶ πρέποντα διδασκάλια 
τελέσας αὐτῷ. τὴν γὰρ Σταγειριτῶν πόλιν, ἐξ ἧς ἦν 
Ἀριστοτέλης, ἀνάστατον ὑπ' αὐτοῦ γεγενημένην συνῴκισε 
πάλιν, καὶ τοὺς διαφυγόντας ἢ δουλεύοντας τῶν πολιτῶν 
ἀποκατέστησε. σχολὴν μὲν οὖν αὐτοῖς καὶ διατριβὴν τὸ 
περὶ Μίεζαν Νυμφαῖον ἀπέδειξεν, ὅπου μέχρι νῦν Ἀριστο-
τέλους ἕδρας τε λιθίνας καὶ ὑποσκίους περιπάτους  
δεικνύουσιν. ἔοικε δ' Ἀλέξανδρος οὐ μόνον τὸν ἠθικὸν καὶ 
πολιτικὸν παραλαβεῖν λόγον, ἀλλὰ καὶ τῶν ἀπορρήτων 
καὶ βαθυτέρων διδασκαλιῶν, ἃς οἱ ἄνδρες ἰδίως ἀκροα-
τικὰς καὶ ἐποπτικὰς προσαγορεύοντες οὐκ ἐξέφερον εἰς 
πολλούς, μετασχεῖν. ἤδη γὰρ εἰς Ἀσίαν διαβεβηκώς, καὶ 
πυθόμενος λόγους τινὰς ἐν βιβλίοις περὶ τούτων ὑπ' 
Ἀριστοτέλους ἐκδεδόσθαι, γράφει πρὸς αὐτὸν ὑπὲρ φιλο-
σοφίας παρρησιαζόμενος ἐπιστολήν, ἧς ἀντίγραφόν ἐστιν· 
„Ἀλέξανδρος Ἀριστοτέλει εὖ πράττειν. οὐκ ὀρθῶς ἐποίη-
σας ἐκδοὺς τοὺς ἀκροατικοὺς τῶν λόγων· τίνι γὰρ δὴ 
διοίσομεν ἡμεῖς τῶν ἄλλων, εἰ καθ' οὓς ἐπαιδεύθημεν 
λόγους, οὗτοι πάντων ἔσονται κοινοί; ἐγὼ δὲ βουλοίμην 
ἂν ταῖς περὶ τὰ ἄριστα ἐμπειρίαις ἢ ταῖς δυνάμεσι δια-
φέρειν. ἔρρωσο.“ ταύτην μὲν οὖν τὴν φιλοτιμίαν αὐτοῦ 
παραμυθούμενος Ἀριστοτέλης ἀπολογεῖται περὶ τῶν λό-
γων ἐκείνων, ὡς καὶ ἐκδεδομένων καὶ μὴ ἐκδεδομένων. 
ἀληθῶς γὰρ ἡ περὶ τὰ φυσικὰ πραγματεία, πρὸς δι-
δασκαλίαν καὶ μάθησιν οὐδὲν ἔχουσα χρήσιμον, ὑπό-
δειγμα τοῖς πεπαιδευμένοις ἀπ' ἀρχῆς γέγραπται. 
  Δοκεῖ δέ μοι καὶ τὸ φιλιατρεῖν Ἀλεξάνδρῳ προσ-
τρίψασθαι μᾶλλον ἑτέρων Ἀριστοτέλης. οὐ γὰρ μόνον 
τὴν θεωρίαν ἠγάπησεν, ἀλλὰ καὶ νοσοῦσιν ἐβοήθει τοῖς 
φίλοις, καὶ συνέταττε θεραπείας τινὰς καὶ διαίτας, ὡς 
ἐκ τῶν ἐπιστολῶν λαβεῖν ἔστιν. ἦν δὲ καὶ φύσει φιλό-
λογος καὶ φιλομαθὴς καὶ φιλαναγνώστης, καὶ τὴν μὲν  
Ἰλιάδα τῆς πολεμικῆς ἀρετῆς ἐφόδιον καὶ νομίζων καὶ 
ὀνομάζων, ἔλαβε μὲν Ἀριστοτέλους διορθώσαντος ἣν ἐκ 
τοῦ νάρθηκος καλοῦσιν, εἶχε δ' ἀεὶ μετὰ τοῦ ἐγχειριδίου 
κειμένην ὑπὸ τὸ προσκεφάλαιον, ὡς Ὀνησίκριτος ἱστόρηκε 
(FGrH 134 F 38)· τῶν δ' ἄλλων βιβλίων οὐκ εὐπορῶν ἐν 
τοῖς ἄνω τόποις, Ἅρπαλον ἐκέλευσε πέμψαι, κἀκεῖνος ἔπεμ-
ψεν αὐτῷ τάς τε Φιλίστου βίβλους καὶ τῶν Εὐριπίδου καὶ 
Σοφοκλέους καὶ Αἰσχύλου τραγῳδιῶν συχνάς, καὶ Τελέ-
στου καὶ Φιλοξένου διθυράμβους. Ἀριστοτέλην δὲ θαυ-
μάζων ἐν ἀρχῇ καὶ ἀγαπῶν οὐχ ἧττον, ὡς αὐτὸς ἔλεγε, 
τοῦ πατρός, ὡς δι' ἐκεῖνον μὲν ζῶν, διὰ τοῦτον δὲ καλῶς 
ζῶν, ὕστερον ὑποπτότερον ἔσχεν, οὐχ ὥστε ποιῆσαί τι 
κακόν, ἀλλ' αἱ φιλοφροσύναι τὸ σφοδρὸν ἐκεῖνο καὶ 
στερκτικὸν οὐκ ἔχουσαι πρὸς αὐτόν, ἀλλοτριότητος ἐγέ-
νοντο τεκμήριον. ὁ μέντοι πρὸς φιλοσοφίαν ἐμπεφυκὼς 
καὶ συντεθραμμένος ἀπ' ἀρχῆς αὐτῷ ζῆλος καὶ πόθος 
οὐκ ἐξερρύη τῆς ψυχῆς, ὡς ἡ περὶ Ἀνάξαρχόν τε τιμὴ 
καὶ τὰ πεμφθέντα Ξενοκράτει πεντήκοντα τάλαντα καὶ 
Δάνδαμις καὶ Καλανὸς οὕτω σπουδασθέντες μαρτυροῦσι. 
  Φιλίππου δὲ στρατεύοντος ἐπὶ Βυζαντίους, ἦν μὲν 
ἑκκαιδεκέτης ὁ Ἀλέξανδρος, ἀπολειφθεὶς δὲ κύριος ἐν 
Μακεδονίᾳ τῶν πραγμάτων καὶ τῆς σφραγῖδος, Μαίδων 
τε τοὺς ἀφεστῶτας κατεστρέψατο, καὶ πόλιν ἑλὼν αὐτῶν, 
τοὺς μὲν βαρβάρους ἐξήλασε, συμμείκτους δὲ κατοικίσας, 
Ἀλεξανδρόπολιν προσηγόρευσεν.  
  Ἐν δὲ Χαιρωνείᾳ τῆς πρὸς τοὺς Ἕλληνας μάχης παρὼν 
μετέσχε, καὶ λέγεται πρῶτος ἐνσεῖσαι τῷ ἱερῷ λόχῳ τῶν 
Θηβαίων. ἔτι δὲ καὶ καθ' ἡμᾶς ἐδείκνυτο παλαιὰ παρὰ 
τὸν Κηφισὸν Ἀλεξάνδρου καλουμένη δρῦς, πρὸς ἣν τότε 
κατεσκήνωσε, καὶ τὸ πολυάνδριον οὐ πόρρω τῶν Μακε-
δόνων ἐστίν. ἐκ μὲν οὖν τούτων ὡς εἰκὸς Φίλιππος ὑπερ-
ηγάπα τὸν υἱόν, ὥστε καὶ χαίρειν τῶν Μακεδόνων Ἀλέξ-
ανδρον μὲν βασιλέα, Φίλιππον δὲ στρατηγὸν καλούντων. 
  Αἱ δὲ περὶ τὴν οἰκίαν ταραχαί, διὰ τοὺς γάμους καὶ 
τοὺς ἔρωτας αὐτοῦ τρόπον τινὰ τῆς βασιλείας τῇ γυναι-
κωνίτιδι συννοσούσης, πολλὰς αἰτίας καὶ μεγάλας δια-
φορὰς παρεῖχον, ἃς ἡ τῆς Ὀλυμπιάδος χαλεπότης, δυσζή-
λου καὶ βαρυθύμου γυναικός, ἔτι μείζονας ἐποίει, παρ-
οξυνούσης τὸν Ἀλέξανδρον. ἐκφανεστάτην δ' Ἄτταλος 
παρέσχεν ἐν τοῖς Κλεοπάτρας γάμοις, ἣν ὁ Φίλιππος 
ἠγάγετο παρθένον, ἐρασθεὶς παρ' ἡλικίαν τῆς κόρης. 
θεῖος γὰρ ὢν αὐτῆς ὁ Ἄτταλος, ἐν τῷ πότῳ μεθύων 
παρεκάλει τοὺς Μακεδόνας αἰτεῖσθαι παρὰ θεῶν γνήσιον 
ἐκ Φιλίππου καὶ Κλεοπάτρας γενέσθαι διάδοχον τῆς 
βασιλείας. ἐπὶ τούτῳ παροξυνθεὶς ὁ Ἀλέξανδρος καὶ 
εἰπών· ”ἡμεῖς δέ σοι κακὴ κεφαλὴ νόθοι δοκοῦμεν;” 
ἔβαλε σκύφον ἐπ' αὐτόν. ὁ δὲ Φίλιππος ἐπ' ἐκεῖνον 
ἐξανέστη σπασάμενος τὸ ξίφος, εὐτυχίᾳ δ' ἑκατέρου διὰ 
τὸν θυμὸν καὶ τὸν οἶνον ἔπεσε σφαλείς. ὁ δ' Ἀλέξανδρος 
ἐφυβρίζων „οὗτος μέντοι“ εἶπεν ”ἄνδρες εἰς Ἀσίαν ἐξ 
Εὐρώπης παρεσκευάζετο διαβαίνειν, ὃς ἐπὶ κλίνην ἀπὸ  
κλίνης διαβαίνων ἀνατέτραπται.” μετὰ ταύτην τὴν παροι-
νίαν ἀναλαβὼν τὴν Ὀλυμπιάδα καὶ καταστήσας εἰς 
Ἤπειρον, αὐτὸς ἐν Ἰλλυριοῖς διέτριβεν. ἐν τούτῳ δὲ 
Δημάρατος ὁ Κορίνθιος, ξένος ὢν τῆς οἰκίας καὶ παρρη-
σίας μετέχων, ἀφίκετο πρὸς Φίλιππον. μετὰ δὲ τὰς 
πρώτας δεξιώσεις καὶ φιλοφροσύνας ἐπερωτῶντος τοῦ 
Φιλίππου, πῶς ἔχουσιν ὁμονοίας πρὸς ἀλλήλους οἱ Ἕλ-
ληνες, „πάνυ γοῦν“ ἔφη ”σοι προσήκει Φίλιππε κήδεσθαι 
τῆς Ἑλλάδος, ὃς τὸν οἶκον τὸν σεαυτοῦ στάσεως τοσαύτης 
καὶ κακῶν ἐμπέπληκας.” οὕτω δὴ συμφρονήσας ὁ Φίλιπ-
πος ἔπεμψε καὶ κατήγαγε πείσας διὰ τοῦ Δημαράτου 
τὸν Ἀλέξανδρον. 
  Ἐπεὶ δὲ Πιξώδαρος ὁ Καρίας σατράπης, ὑπο-
δυόμενος δι' οἰκειότητος εἰς τὴν Φιλίππου συμμαχίαν, 
ἐβούλετο τὴν πρεσβυτάτην τῶν θυγατέρων Ἀρριδαίῳ τῷ 
Φιλίππου γυναῖκα δοῦναι καὶ περὶ τούτων Ἀριστόκριτον 
εἰς Μακεδονίαν ἀπέστειλεν, αὖθις ἐγίνοντο λόγοι καὶ δια-
βολαὶ παρὰ τῶν φίλων καὶ τῆς μητρὸς πρὸς Ἀλέξανδρον, 
ὡς Ἀρριδαῖον ἐπὶ τῇ βασιλείᾳ Φιλίππου γάμοις λαμπροῖς 
καὶ πράγμασι μεγάλοις εἰσοικειοῦντος. ὑφ' ὧν διαταρα-
χθεὶς πέμπει Θεσσαλὸν εἰς Καρίαν τὸν τῶν τραγῳδιῶν 
ὑποκριτήν, Πιξωδάρῳ διαλεξόμενον ὡς χρὴ τὸν νόθον 
ἐάσαντα καὶ οὐ φρενήρη μεθαρμόσασθαι τὸ κῆδος εἰς 
Ἀλέξανδρον. καὶ Πιξωδάρῳ μὲν οὐ παρὰ μικρὸν ἤρεσκε 
ταῦτα τῶν προτέρων μᾶλλον· ὁ δὲ Φίλιππος αἰσθόμενος 
† ὄντα τὸν Ἀλέξανδρον εἰς τὸ δωμάτιον, παραλαβὼν τῶν  
φίλων αὐτοῦ καὶ συνήθων ἕνα Φιλώταν τὸν Παρμενίωνος, 
ἐπετίμησεν ἰσχυρῶς καὶ πικρῶς ἐλοιδόρησεν ὡς ἀγεννῆ 
καὶ τῶν ὑπαρχόντων περὶ αὐτὸν ἀγαθῶν ἀνάξιον, εἰ 
Καρὸς ἀνθρώπου καὶ βαρβάρῳ βασιλεῖ δουλεύοντος ἀγαπᾷ 
γαμβρὸς γενέσθαι. τὸν δὲ Θεσσαλὸν ἔγραψε Κορινθίοις 
ὅπως ἀναπέμψωσιν ἐν πέδαις δεδεμένον, τῶν δ' ἄλλων 
ἑταίρων Ἅρπαλον καὶ Νέαρχον, ἔτι δ' Ἐρίγυιον καὶ 
Πτολεμαῖον ἐκ Μακεδονίας μετέστησεν, οὓς ὕστερον 
Ἀλέξανδρος καταγαγὼν ἐν ταῖς μεγίσταις ἔσχε τιμαῖς. 
  Ἐπεὶ δὲ Παυσανίας Ἀττάλου γνώμῃ καὶ Κλεοπάτρας 
ὑβρισθεὶς καὶ μὴ τυχὼν δίκης ἀνεῖλε Φίλιππον, τὸ μὲν 
πλεῖστον εἰς Ὀλυμπιάδα τῆς αἰτίας περιῆλθεν, ὡς θυμου-
μένῳ τῷ νεανίσκῳ προσεγκελευσαμένην καὶ παροξύνασαν, 
ἔθιγε δέ τις καὶ Ἀλεξάνδρου διαβολή. λέγεται γὰρ ἐντυ-
χόντος αὐτῷ τοῦ Παυσανίου μετὰ τὴν ὕβριν ἐκείνην καὶ 
ἀποδυρομένου προενέγκασθαι τὸ τῆς Μηδείας ἰαμβεῖον 
(Eur. Med. 288)· 
 
        τὸν δόντα καὶ γήμαντα καὶ γαμουμένην. 
 
οὐ μὴν ἀλλὰ καὶ τοὺς συναιτίους τῆς ἐπιβουλῆς ἀναζη-
τήσας ἐκόλασε, καὶ τὴν Κλεοπάτραν ἀποδημοῦντος αὐτοῦ 
τῆς Ὀλυμπιάδος ὠμῶς μεταχειρισαμένης ἠγανάκτησε. 
  Παρέλαβε μὲν οὖν ἔτη γεγονὼς εἴκοσι τὴν βασι-
λείαν, φθόνους μεγάλους καὶ δεινὰ μίση καὶ κινδύνους 
πανταχόθεν ἔχουσαν. οὔτε γὰρ τὰ βάρβαρα καὶ πρόσ-
οικα γένη τὴν δούλωσιν ἔφερε, ποθοῦντα τὰς πατρίους  
βασιλείας, οὔτε τὴν Ἑλλάδα κρατήσας τοῖς ὅπλοις ὁ 
Φίλιππος οἷον καταζεῦξαι καὶ τιθασεῦσαι χρόνον ἔσχεν, 
ἀλλὰ μόνον μεταβαλὼν καὶ ταράξας τὰ πράγματα πολὺν 
σάλον ἔχοντα καὶ κίνησιν ὑπ' ἀηθείας ἀπέλιπε. φοβου-
μένων δὲ τῶν Μακεδόνων τὸν καιρόν, καὶ τὰ μὲν Ἑλλη-
νικὰ πάντως ἀφεῖναι καὶ μὴ προσβιάζεσθαι τὸν Ἀλέξαν-
δρον οἰομένων δεῖν, τοὺς δ' ἀφισταμένους τῶν βαρβάρων 
ἀνακαλεῖσθαι πρᾴως καὶ θεραπεύειν τὰς ἀρχὰς τῶν 
νεωτερισμῶν, αὐτὸς ἀπ' ἐναντίων λογισμῶν ὥρμησε τόλμῃ 
καὶ μεγαλοφροσύνῃ κτᾶσθαι τὴν ἀσφάλειαν καὶ σωτη-
ρίαν τοῖς πράγμασιν, ὡς κἂν ὁτιοῦν ὑφιέμενος ὀφθῇ τοῦ 
φρονήματος, ἐπιβησομένων ἁπάντων. τὰ μὲν οὖν βαρβα-
ρικὰ κινήματα καὶ τοὺς ἐκεῖ πολέμους κατέπαυσεν, ὀξέως 
ἐπιδραμὼν στρατῷ μέχρι πρὸς τὸν Ἴστρον, [ᾗ] καὶ Σύρμον 
ἐνίκησε μάχῃ μεγάλῃ τὸν βασιλέα τῶν Τριβαλλῶν· 
Θηβαίους δ' ἀφεστάναι πυθόμενος καὶ συμφρονεῖν αὐτοῖς 
Ἀθηναίους, [ἐθέλων ἀνὴρ φανῆναι] εὐθὺς ἦγε διὰ Πυλῶν 
τὴν δύναμιν, εἰπὼν ὅτι Δημοσθένει, παῖδα μὲν αὐτὸν 
ἕως ἦν ἐν Ἰλλυριοῖς καὶ Τριβαλλοῖς ἀποκαλοῦντι, μει-
ράκιον δὲ περὶ Θετταλίαν γενόμενον, βούλεται πρὸς τοῖς 
Ἀθηναίων τείχεσιν ἀνὴρ φανῆναι. προσμείξας δὲ ταῖς 
Θήβαις καὶ διδοὺς ἔτι τῶν πεπραγμένων μετάνοιαν, 
ἐξῄτει Φοίνικα καὶ Προθύτην καὶ τοῖς μεταβαλλομένοις 
πρὸς αὐτὸν ἄδειαν ἐκήρυττε. τῶν δὲ Θηβαίων ἀντεξαι-
τούντων μὲν παρ' αὐτοῦ Φιλώταν καὶ Ἀντίπατρον, κηρυτ-
τόντων δὲ τοὺς τὴν Ἑλλάδα βουλομένους συνελευθεροῦν 
τάττεσθαι μετ' αὐτῶν, οὕτως ἔτρεψε τοὺς Μακεδόνας 
πρὸς πόλεμον. ἠγωνίσθη μὲν οὖν ὑπὲρ δύναμιν ἀρετῇ καὶ  
προθυμίᾳ τὰ παρὰ τῶν Θηβαίων, πολλαπλασίοις οὖσι 
τοῖς πολεμίοις ἀντιταχθέντων· ἐπεὶ δὲ καὶ τὴν Καδμείαν 
ἀφέντες οἱ φρουροὶ τῶν Μακεδόνων ἐπέπιπτον αὐτοῖς 
ἐξόπισθεν, κυκλωθέντες οἱ πλεῖστοι κατὰ τὴν μάχην 
αὐτὴν ἔπεσον, ἡ δὲ πόλις ἥλω καὶ διαρπασθεῖσα κατε-
σκάφη, τὸ μὲν ὅλον προσδοκήσαντος αὐτοῦ τοὺς Ἕλληνας 
ἐκπλαγέντας πάθει τηλικούτῳ καὶ πτήξαντας ἀτρεμήσειν, 
ἄλλως δὲ καὶ καλλωπισαμένου χαρίζεσθαι τοῖς τῶν 
συμμάχων ἐγκλήμασι· καὶ γὰρ Φωκεῖς καὶ Πλαταιεῖς 
τῶν Θηβαίων κατηγόρησαν. ὑπεξελόμενος δὲ τοὺς ἱερεῖς 
καὶ τοὺς ξένους τῶν Μακεδόνων ἅπαντας καὶ τοὺς ἀπὸ 
Πινδάρου γεγονότας καὶ τοὺς ὑπεναντιωθέντας τοῖς 
ψηφισαμένοις τὴν ἀπόστασιν, ἀπέδοτο τοὺς ἄλλους, περὶ 
τρισμυρίους γενομένους· οἱ δ' ἀποθανόντες ὑπὲρ ἑξακισ-
χιλίους ἦσαν. 
  Ἐν δὲ τοῖς πολλοῖς πάθεσι καὶ χαλεποῖς ἐκείνοις 
ἃ τὴν πόλιν κατεῖχε Θρᾷκές τινες ἐκκόψαντες οἰκίαν 
Τιμοκλείας, γυναικὸς ἐνδόξου καὶ σώφρονος, αὐτοὶ μὲν 
τὰ χρήματα διήρπαζον, ὁ δ' ἡγεμὼν τῇ γυναικὶ πρὸς βίαν 
συγγενόμενος καὶ καταισχύνας, ἀνέκρινεν εἴ που χρυσίον 
ἔχοι κεκρυμμένον ἢ ἀργύριον. ἡ δ' ἔχειν ὡμολόγησε, καὶ 
μόνον εἰς τὸν κῆπον ἀγαγοῦσα καὶ δείξασα φρέαρ, ἐνταῦθ' 
ἔφη τῆς πόλεως ἁλισκομένης καταβαλεῖν αὐτὴ τὰ τιμιώ-
τατα τῶν χρημάτων. ἐγκύπτοντος δὲ τοῦ Θρᾳκὸς καὶ 
κατασκεπτομένου τὸν τόπον, ἔωσεν αὐτὸν ἐξόπισθεν 
γενομένη, καὶ τῶν λίθων ἐπεμβαλοῦσα πολλοὺς ἀπέκτει-
νεν. ὡς δ' ἀνήχθη πρὸς Ἀλέξανδρον ὑπὸ τῶν Θρᾳκῶν  
δεδεμένη, πρῶτον μὲν ἀπὸ τῆς ὄψεως καὶ τῆς βαδίσεως 
ἐφάνη τις ἀξιωματικὴ καὶ μεγαλόφρων, ἀνεκπλήκτως καὶ 
ἀδεῶς ἑπομένη τοῖς ἄγουσιν· ἔπειτα τοῦ βασιλέως ἐρω-
τήσαντος ἥτις εἴη γυναικῶν, ἀπεκρίνατο Θεαγένους ἀδελφὴ 
γεγονέναι τοῦ παραταξαμένου πρὸς Φίλιππον ὑπὲρ τῆς 
τῶν Ἑλλήνων ἐλευθερίας καὶ πεσόντος ἐν Χαιρωνείᾳ 
στρατηγοῦντος. θαυμάσας οὖν ὁ Ἀλέξανδρος αὐτῆς καὶ 
τὴν ἀπόκρισιν καὶ τὴν πρᾶξιν, ἐκέλευσεν ἐλευθέραν 
ἀπιέναι μετὰ τῶν τέκνων. 
  Ἀθηναίοις δὲ διηλλάγη, καίπερ οὐ μετρίως ἐνεγ-
κοῦσι τὸ περὶ Θήβας δυστύχημα· καὶ γὰρ τὴν τῶν 
μυστηρίων ἑορτὴν ἐν χερσὶν ἔχοντες ὑπὸ πένθους ἀφ-
ῆκαν, καὶ τοῖς καταφυγοῦσιν ἐπὶ τὴν πόλιν ἁπάντων 
μετεδίδοσαν τῶν φιλανθρώπων. ἀλλ' εἴτε μεστὸς ὢν ἤδη 
τὸν θυμὸν ὥσπερ οἱ λέοντες, εἴτ' ἐπιεικὲς ἔργον ὠμο-
τάτῳ καὶ σκυθρωποτάτῳ παραβαλεῖν βουλόμενος, οὐ 
μόνον ἀφῆκεν αἰτίας πάσης, ἀλλὰ καὶ προσέχειν ἐκέ-
λευσε τοῖς πράγμασι τὸν νοῦν τὴν πόλιν, ὡς εἴ τι συμβαίη 
περὶ αὐτὸν, ἄρξουσαν τῆς Ἑλλάδος. ὕστερον μέντοι πολ-
λάκις αὐτὸν ἡ Θηβαίων ἀνιᾶσαι συμφορὰ λέγεται καὶ 
πρᾳότερον οὐκ ὀλίγοις παρασχεῖν. ὅλως δὲ καὶ τὸ περὶ 
Κλεῖτον ἔργον ἐν οἴνῳ γενόμενον, καὶ τὴν πρὸς Ἰνδοὺς 
τῶν Μακεδόνων ἀποδειλίασιν, ὥσπερ ἀτελῆ τὴν στρα-
τείαν καὶ τὴν δόξαν αὐτοῦ προεμένων, εἰς μῆνιν ἀνῆγε  
Διονύσου καὶ νέμεσιν. ἦν δὲ Θηβαίων οὐδεὶς τῶν περι-
γενομένων, ὃς ἐντυχών τι καὶ δεηθεὶς ὕστερον οὐ διε-
πράξατο παρ' αὐτοῦ. ταῦτα μὲν τὰ περὶ Θήβας. 
  Εἰς δὲ τὸν Ἰσθμὸν τῶν Ἑλλήνων συλλεγέντων καὶ 
ψηφισαμένων ἐπὶ Πέρσας μετ' Ἀλεξάνδρου στρατεύειν, 
ἡγεμὼν ἀνηγορεύθη. πολλῶν δὲ καὶ πολιτικῶν ἀνδρῶν 
καὶ φιλοσόφων ἀπηντηκότων αὐτῷ καὶ συνηδομένων, 
ἤλπιζε καὶ Διογένην τὸν Σινωπέα ταὐτὸ ποιήσειν, δια-
τρίβοντα περὶ Κόρινθον. ὡς δ' ἐκεῖνος ἐλάχιστον Ἀλεξ-
άνδρου λόγον ἔχων ἐν τῷ Κρανείῳ σχολὴν ἦγεν, αὐτὸς 
ἐπορεύετο πρὸς αὐτόν· ἔτυχε δὲ κατακείμενος ἐν ἡλίῳ. 
καὶ μικρὸν μὲν ἀνεκάθισεν, ἀνθρώπων τοσούτων ἐπερχο-
μένων, καὶ διέβλεψεν εἰς τὸν Ἀλέξανδρον. ὡς δ' ἐκεῖνος 
ἀσπασάμενος καὶ προσειπὼν αὐτὸν ἠρώτησεν, εἴ τινος 
τυγχάνει δεόμενος, „μικρὸν“ εἶπεν· ”ἀπὸ τοῦ ἡλίου 
μετάστηθι.” πρὸς τοῦτο λέγεται τὸν Ἀλέξανδρον οὕτω 
διατεθῆναι καὶ θαυμάσαι καταφρονηθέντα τὴν ὑπερ-
οψίαν καὶ τὸ μέγεθος τοῦ ἀνδρός, ὥστε τῶν περὶ αὐτὸν 
ὡς ἀπῄεσαν διαγελώντων καὶ σκωπτόντων, „ἀλλὰ μὴν 
ἐγὼ“ εἶπεν ”εἰ μὴ Ἀλέξανδρος ἤμην, Διογένης ἂν ἤμην.” 
  Βουλόμενος δὲ τῷ θεῷ χρήσασθαι περὶ τῆς στρατείας, 
ἦλθεν εἰς Δελφούς, καὶ κατὰ τύχην ἡμερῶν ἀποφράδων 
οὐσῶν, ἐν αἷς οὐ νενόμισται θεμιστεύειν, πρῶτον μὲν 
ἔπεμπε παρακαλῶν τὴν πρόμαντιν. ὡς δ' ἀρνουμένης καὶ 
προϊσχομένης τὸν νόμον αὐτὸς ἀναβὰς βίᾳ πρὸς τὸν ναὸν 
εἷλκεν αὐτήν, ἡ δ' ὥσπερ ἐξηττημένη τῆς σπουδῆς εἶπεν· 
„ἀνίκητος εἶ ὦ παῖ,“ τοῦτ' ἀκούσας ὁ Ἀλέξανδρος οὐκέτ'  
ἔφη χρῄζειν ἑτέρου μαντεύματος, ἀλλ' ἔχειν ὃν ἐβούλετο 
παρ' αὐτῆς χρησμόν. 
  Ἐπεὶ δ' ὥρμησε πρὸς τὴν στρατείαν, ἄλλα τ' ἐδόκει 
σημεῖα παρὰ τοῦ δαιμονίου γενέσθαι, καὶ τὸ περὶ Λεί-
βηθρα τοῦ Ὀρφέως ξόανον (ἦν δὲ κυπαρίττινον) ἱδρῶτα 
πολὺν ὑπὸ τὰς ἡμέρας ἐκείνας ἀφῆκε. φοβουμένων δὲ 
πάντων τὸ σημεῖον, Ἀρίστανδρος ἐκέλευε θαρρεῖν, ὡς 
ἀοιδίμους καὶ περιβοήτους κατεργασόμενον πράξεις, αἳ 
πολὺν ἱδρῶτα καὶ πόνον ὑμνοῦσι ποιηταῖς καὶ μουσικοῖς 
παρέξουσι. 
  Τῆς δὲ στρατιᾶς τὸ πλῆθος οἱ μὲν ἐλάχιστον 
λέγοντες τρισμυρίους πεζοὺς καὶ τετρακισχιλίους ἱππεῖς, 
οἱ δὲ πλεῖστον πεζοὺς μὲν τετρακισμυρίους καὶ τρισ-
χιλίους, ἱππέας δὲ πεντακισχιλίους ἀναγράφουσιν. ἐφόδιον 
δὲ τούτοις οὐ πλέον ἑβδομήκοντα ταλάντων ἔχειν αὐτὸν 
Ἀριστόβουλος (FGrH 139 F 4) ἱστορεῖ, Δοῦρις δὲ (FGrH 
76 F 40) τριάκοντα μόνον ἡμερῶν διατροφήν, Ὀνησίκριτος 
δὲ (FGrH 134 F 2) καὶ διακόσια τάλαντα προσοφείλειν. 
ἀλλὰ καίπερ ἀπὸ μικρῶν καὶ στενῶν οὕτως ὁρμώμενος, 
οὐ πρότερον ἐπέβη τῆς νεώς, ἢ τὰ τῶν ἑταίρων πράγματα 
σκεψάμενος ἀπονεῖμαι τῷ μὲν ἀγρόν, τῷ δὲ κώμην, τῷ δὲ 
συνοικίας πρόσοδον ἢ λιμένος. ἤδη δὲ κατανηλωμένων καὶ 
διαγεγραμμένων σχεδὸν ἁπάντων τῶν βασιλικῶν, ὁ Περ-
δίκκας ”σεαυτῷ δ'” εἶπεν „ὦ βασιλεῦ τί καταλείπεις;“ 
τοῦ δὲ φήσαντος ὅτι τὰς ἐλπίδας, ”οὐκοῦν” ἔφη „καὶ 
ἡμεῖς τούτων κοινωνήσομεν οἱ μετὰ σοῦ στρατευόμενοι.“  
παραιτησαμένου δὲ τοῦ Περδίκκου τὴν διαγεγραμμένην 
κτῆσιν αὐτῷ, καὶ τῶν ἄλλων φίλων ἔνιοι τὸ αὐτὸ ἐποίη-
σαν. τοῖς δὲ λαμβάνουσι καὶ δεομένοις προθύμως ἐχαρί-
ζετο, καὶ τὰ πλεῖστα τῶν ἐν Μακεδονίᾳ διανέμων οὕτως 
κατηνάλωσε. 
  Τοιαύτῃ μὲν 〈οὖν〉 ὁρμῇ καὶ παρασκευῇ διανοίας τὸν 
Ἑλλήσποντον διεπέρασεν. ἀναβὰς δ' εἰς Ἴλιον, ἔθυσε τῇ 
Ἀθηνᾷ καὶ τοῖς ἥρωσιν ἔσπεισε. τὴν δ' Ἀχιλλέως στήλην 
ἀλειψάμενος λίπα, καὶ μετὰ τῶν ἑταίρων συναναδραμὼν 
γυμνὸς ὥσπερ ἔθος ἐστίν, ἐστεφάνωσε, μακαρίσας αὐτὸν 
ὅτι καὶ ζῶν φίλου πιστοῦ καὶ τελευτήσας μεγάλου κήρυκος 
ἔτυχεν. ἐν δὲ τῷ περιϊέναι καὶ θεᾶσθαι τὰ κατὰ τὴν 
πόλιν ἐρομένου τινὸς αὐτόν, εἰ βούλεται τὴν Ἀλεξάνδρου 
λύραν ἰδεῖν, ἐλάχιστα φροντίζειν ἐκείνης ἔφη, τὴν δ' 
Ἀχιλλέως ζητεῖν, ᾗ τὰ κλέα καὶ τὰς πράξεις ὕμνει τῶν 
ἀγαθῶν ἀνδρῶν ἐκεῖνος. 
  Ἐν δὲ τούτῳ τῶν Δαρείου στρατηγῶν μεγάλην 
δύναμιν ἡθροικότων καὶ παρατεταγμένων ἐπὶ τῇ δια-
βάσει τοῦ Γρανικοῦ, μάχεσθαι μὲν ἴσως ἀναγκαῖον ἦν, 
ὥσπερ ἐν πύλαις τῆς Ἀσίας, περὶ τῆς εἰσόδου καὶ ἀρχῆς· 
τοῦ δὲ ποταμοῦ τὸ βάθος καὶ τὴν ἀνωμαλίαν καὶ τραχύ-
τητα τῶν πέραν ὄχθων, πρὸς οὓς ἔδει γίνεσθαι τὴν 
ἀπόβασιν μετὰ μάχης, τῶν πλείστων δεδιότων, ἐνίων δὲ  
καὶ τὸ περὶ τὸν μῆνα νενομισμένον οἰομένων δεῖν φυλάξα-
σθαι (Δαισίου γὰρ οὐκ εἰώθεισαν οἱ βασιλεῖς τῶν Μακε-
δόνων ἐξάγειν τὴν στρατιάν), τοῦτο μὲν ἐπηνωρθώσατο, 
κελεύσας δεύτερον Ἀρτεμίσιον ἄγειν· τοῦ δὲ Παρμενίωνος, 
ὡς ὀψὲ τῆς ὥρας οὔσης, οὐκ ἐῶντος ἀποκινδυνεύειν, 
εἰπὼν αἰσχύνεσθαι τὸν Ἑλλήσποντον, εἰ φοβήσεται τὸν 
Γρανικὸν διαβεβηκὼς ἐκεῖνον, ἐμβάλλει τῷ ῥεύματι σὺν 
ἴλαις ἱππέων τρισκαίδεκα· καὶ πρὸς ἐναντία βέλη καὶ 
τόπους ἀπορρῶγας ὅπλοις καταπεφραγμένους καὶ ἵπποις 
ἐλαύνων, καὶ διὰ ῥεύματος παραφέροντος καὶ περικλύ-
ζοντος, ἔδοξε μανικῶς καὶ πρὸς ἀπόνοιαν μᾶλλον ἢ γνώμῃ 
στρατηγεῖν. οὐ μὴν ἀλλ' ἐμφὺς τῇ διαβάσει καὶ κρατήσας 
τῶν τόπων χαλεπῶς καὶ μόλις, ὑγρῶν καὶ περισφαλῶν 
γενομένων διὰ τὸν πηλόν, εὐθὺς ἠναγκάζετο φύρδην μάχε-
σθαι καὶ κατ' ἄνδρα συμπλέκεσθαι τοῖς ἐπιφερομένοις, 
πρὶν εἰς τάξιν τινὰ καταστῆναι τοὺς διαβαίνοντας. ἐνέκειντο 
γὰρ κραυγῇ, καὶ τοὺς ἵππους παραβάλλοντες τοῖς ἵπποις 
ἐχρῶντο δόρασι καὶ ξίφεσι τῶν δοράτων συντριβέντων. 
ὠσαμένων δὲ πολλῶν ἐπ' αὐτὸν (ἦν δὲ τῇ πέλτῃ καὶ τοῦ 
κράνους τῇ χαίτῃ διαπρεπής, ἧς ἑκατέρωθεν εἱστήκει 
πτερὸν λευκότητι καὶ μεγέθει θαυμαστόν), ἀκοντισθεὶς 
μὲν ὑπὸ τὴν ὑποπτυχίδα τοῦ θώρακος οὐκ ἐτρώθη, 
Ῥοισάκου δὲ καὶ Σπιθριδάτου τῶν στρατηγῶν προσ-
φερομένων ἅμα, τὸν μὲν ἐκκλίνας, Ῥοισάκῃ δὲ προεμ-
βαλὼν τεθωρακισμένῳ τὸ δόρυ καὶ κατακλάσας, οὕτως 
ἐπὶ τὸ ἐγχειρίδιον ὥρμησε. συμπεπτωκότων δ' αὐτῶν, ὁ 
Σπιθριδάτης ὑποστήσας ἐκ πλαγίων τὸν ἵππον καὶ μετὰ 
σπουδῆς συνεξαναστάς, κοπίδι βαρβαρικῇ κατήνεγκε, καὶ 
τὸν μὲν λόφον ἀπέρραξε μετὰ θατέρου πτεροῦ, τὸ δὲ  
κράνος πρὸς τὴν πληγὴν ἀκριβῶς καὶ μόλις ἀντέσχεν, 
ὥστε τῶν πρώτων ψαῦσαι τριχῶν τὴν πτέρυγα τῆς κο-
πίδος. ἑτέραν δὲ τὸν Σπιθριδάτην πάλιν ἐπαιρόμενον 
ἔφθασε Κλεῖτος ὁ μέλας τῷ ξυστῷ διελάσας μέσον· 
ὁμοῦ δὲ καὶ Ῥοισάκης ἔπεσεν, ὑπ' Ἀλεξάνδρου ξίφει 
πληγείς. ἐν τούτῳ δὲ κινδύνου καὶ ἀγῶνος οὔσης τῆς 
ἱππομαχίας, ἥ τε φάλαγξ διέβαινε τῶν Μακεδόνων, καὶ 
συνῆγον αἱ πεζαὶ δυνάμεις. οὐ μὴν ὑπέστησαν εὐρώ-
στως οὐδὲ πολὺν χρόνον, ἀλλ' ἔφυγον τραπόμενοι πλὴν 
τῶν μισθοφόρων Ἑλλήνων· οὗτοι δὲ πρός τινι λόφῳ 
συστάντες, ᾔτουν τὰ πιστὰ τὸν Ἀλέξανδρον. ὁ δὲ θυμῷ 
μᾶλλον ἢ λογισμῷ πρῶτος ἐμβαλών, τόν θ' ἵππον ἀπο-
βάλλει ξίφει πληγέντα διὰ τῶν πλευρῶν (ἦν δ' ἕτερος, 
οὐχ ὁ Βουκεφάλας), καὶ τοὺς πλείστους τῶν ἀποθανόντων 
καὶ τραυματισθέντων ἐκεῖ συνέβη κινδυνεῦσαι καὶ πεσεῖν, 
πρὸς ἀνθρώπους ἀπεγνωκότας καὶ μαχίμους συμπλεκο-
μένους. λέγονται δὲ πεζοὶ μὲν δισμύριοι τῶν βαρβάρων, 
ἱππεῖς δὲ δισχίλιοι πεντακόσιοι πεσεῖν. τῶν δὲ περὶ τὸν 
Ἀλέξανδρον Ἀριστόβουλός φησι (FGrH 139 F 5) τέσσαρας 
καὶ τριάκοντα νεκροὺς γενέσθαι τοὺς πάντας, ὧν ἐννέα 
πεζοὺς εἶναι. τούτων μὲν οὖν ἐκέλευσεν εἰκόνας ἀναστα-
θῆναι χαλκᾶς, ἃς Λύσιππος εἰργάσατο. κοινούμενος δὲ 
τὴν νίκην τοῖς Ἕλλησιν, ἰδίᾳ μὲν τοῖς Ἀθηναίοις ἔπεμψε 
τῶν αἰχμαλώτων τριακοσίας ἀσπίδας, κοινῇ δὲ τοῖς 
ἄλλοις λαφύροις ἐκέλευσεν ἐπιγράψαι φιλοτιμοτάτην 
ἐπιγραφήν· ”Ἀλέξανδρος [ὁ] Φιλίππου καὶ οἱ Ἕλληνες 
πλὴν Λακεδαιμονίων ἀπὸ τῶν βαρβάρων τῶν τὴν Ἀσίαν 
κατοικούντων.” ἐκπώματα δὲ καὶ πορφύρας καὶ ὅσα  
τοιαῦτα τῶν Περσικῶν ἔλαβε, πάντα τῇ μητρὶ πλὴν 
ὀλίγων ἔπεμψεν. 
  Οὗτος ὁ ἀγὼν μεγάλην εὐθὺς ἐποίησε τῶν πραγ-
μάτων μεταβολὴν πρὸς Ἀλέξανδρον, ὥστε καὶ Σάρδεις, 
τὸ πρόσχημα τῆς ἐπὶ θαλάσσῃ τῶν βαρβάρων ἡγεμονίας, 
παραλαβεῖν καὶ τἆλλα προστίθεσθαι. μόνη δ' Ἁλικαρνασ-
σὸς ἀντέστη καὶ Μίλητος, ἃς ἑλὼν κατὰ κράτος καὶ τὰ 
περὶ αὐτὰς πάντα χειρωσάμενος, ἀμφίβολος ἦν πρὸς τὰ 
λοιπὰ τῇ γνώμῃ. καὶ πολλάκις μὲν ἔσπευδε Δαρείῳ 
συμπεσὼν ἀποκινδυνεῦσαι περὶ τῶν ὅλων, πολλάκις δὲ 
τοῖς ἐπὶ θαλάσσῃ πράγμασι καὶ χρήμασι διενοεῖτο πρῶτον 
οἷον ἐνασκήσας καὶ ῥώσας αὑτόν, οὕτως ἀναβαίνειν ἐπ' 
ἐκεῖνον. 
  Ἔστι δὲ τῆς Λυκίας κρήνη παρὰ τὴν Ξανθίων πόλιν, 
ἧς τότε λέγουσιν αὐτομάτως περιτραπείσης καὶ ὑπερ-
βαλούσης ἐκ βυθοῦ δέλτον ἐκπεσεῖν χαλκῆν, τύπους 
ἔχουσαν ἀρχαίων γραμμάτων, ἐν οἷς ἐδηλοῦτο παύσεσθαι 
τὴν Περσῶν ἀρχὴν ὑφ' Ἑλλήνων καταλυθεῖσαν. τούτοις 
ἐπαρθείς, ἠπείγετο τὴν παραλίαν ἀνακαθήρασθαι μέχρι 
τῆς Φοινίκης καὶ Κιλικίας. ἡ δὲ τῆς Παμφυλίας παραδρομὴ 
πολλοῖς γέγονε τῶν ἱστορικῶν ὑπόθεσις γραφικὴ πρὸς 
ἔκπληξιν καὶ ὄγκον, ὡς θείᾳ τινὶ τύχῃ παραχωρήσασαν 
Ἀλεξάνδρῳ τὴν θάλασσαν, ἄλλως ἀεὶ τραχεῖαν ἐκ πελά-
γους προσφερομένην, σπανίως δέ ποτε λεπτοὺς καὶ 
περιηχεῖς ὑπὸ τὰ κρημνώδη καὶ παρερρωγότα τῆς  
ὀρεινῆς πάγους διακαλύπτουσαν. δηλοῖ δὲ καὶ Μένανδρος, 
ἐν κωμῳδίᾳ παίζων πρὸς τὸ παράδοξον (fg. 751 K.—Th.)· 
 
  ὡς Ἀλεξανδρῶδες ἤδη τοῦτο· κἂν ζητῶ τινα, 
  αὐτόματος οὗτος παρέσται· κἂν διελθεῖν δηλαδή 
  διὰ θαλάσσης δέῃ τόπον τιν', οὗτος ἔσται μοι βατός. 
 
αὐτὸς δ' Ἀλέξανδρος ἐν ταῖς ἐπιστολαῖς οὐδὲν τοιοῦτον 
τερατευσάμενος, ὁδοποιῆσαί φησι τὴν λεγομένην Κλίμακα 
καὶ διελθεῖν ὁρμήσας ἐκ Φασηλίδος. διὸ καὶ πλείονας ἡμέ-
ρας ἐν τῇ πόλει διέτριψεν· ἐν αἷς καὶ Θεοδέκτου τεθνηκότος 
(ἦν δὲ Φασηλίτης) ἰδὼν εἰκόνα [ἀνα]κειμένην ἐν ἀγορᾷ, 
μετὰ δεῖπνον ἐπεκώμασε μεθύων καὶ τῶν στεφάνων 
ἐπέρριψε πολλούς, οὐκ ἄχαριν ἀποδιδοὺς ἐν παιδιᾷ τιμὴν 
τῇ γενομένῃ δι' Ἀριστοτέλην καὶ φιλοσοφίαν ὁμιλίᾳ 
πρὸς τὸν ἄνδρα. 
  Μετὰ ταῦτα Πισιδῶν τε τοὺς ἀντιστάντας ᾕρει καὶ 
Φρυγίαν ἐχειροῦτο· καὶ Γόρδιον πόλιν, ἑστίαν Μίδου τοῦ 
παλαιοῦ γενέσθαι λεγομένην, παραλαβών, τὴν θρυλου-
μένην ἅμαξαν εἶδε, φλοιῷ κρανείας ἐνδεδεμένην, καὶ λόγον 
ἐπ' αὐτῇ πιστευόμενον ὑπὸ τῶν βαρβάρων ἤκουσεν, ὡς 
τῷ λύσαντι τὸν δεσμὸν εἵμαρται βασιλεῖ γενέσθαι τῆς 
οἰκουμένης. οἱ μὲν οὖν πολλοί φασι, τῶν δεσμῶν τυφλὰς 
ἐχόντων τὰς ἀρχὰς καὶ δι' ἀλλήλων πολλάκις σκολιοῖς 
ἑλιγμοῖς ὑποφερομένων, τὸν Ἀλέξανδρον ἀμηχανοῦντα 
λῦσαι, διατεμεῖν τῇ μαχαίρᾳ τὸ σύναμμα, καὶ πολλὰς  
ἐξ αὐτοῦ κοπέντος ἀρχὰς φανῆναι. Ἀριστόβουλος δὲ 
(FGrH 139 F 75) καὶ πάνυ λέγει ῥᾳδίαν αὐτῷ γενέσθαι 
τὴν λύσιν, ἐξελόντι τοῦ ῥυμοῦ τὸν ἕστορα καλούμενον, 
ᾧ συνείχετο τὸ ζυγόδεσμον, εἶθ' οὕτως ὑφελκύσαντι τὸν 
ζυγόν. 
  Ἐντεῦθεν Παφλαγόνας τε καὶ Καππαδόκας προσαγα-
γόμενος, καὶ τὴν Μέμνονος ἀκούσας τελευτήν, ὃς τῶν ἐπὶ 
θαλάττῃ Δαρείου στρατηγῶν ἐπίδοξος ἦν Ἀλεξάνδρῳ 
πολλὰ πράγματα καὶ μυρίας ἀντιλήψεις καὶ ἀσχολίας 
παρέξειν, ἐπερρώσθη πρὸς τὴν ἄνω στρατείαν μᾶλλον. 
  Ἤδη δὲ καὶ Δαρεῖος ἐκ Σούσων κατέβαινεν, ἐπαιρό-
μενός τε τῷ πλήθει τῆς δυνάμεως (ἑξήκοντα γὰρ ἦγε 
μυριάδας στρατοῦ), καί τινος ὀνείρου θαρρύνοντος αὐτόν, 
ὃν οἱ μάγοι πρὸς χάριν ἐξηγοῦντο μᾶλλον ἢ κατὰ τὸ 
εἰκός. ἔδοξε γὰρ πυρὶ νέμεσθαι πολλῷ τὴν Μακεδόνων 
φάλαγγα, τὸν δ' Ἀλέξανδρον ἔχοντα στολήν, ἣν αὐτὸς 
ἐφόρει πρότερον ἀστάνδης ὢν βασιλέως, ὑπηρετεῖν αὐτῷ· 
παρελθόντα δ' εἰς τὸ τοῦ Βήλου τέμενος, ἀφανῆ γενέσθαι. 
διὰ τούτων ὡς ἔοικεν ὑπεδηλοῦτο παρὰ τοῦ θεοῦ λαμπρὰ 
μὲν γενήσεσθαι καὶ περιφανῆ τὰ τῶν Μακεδόνων, Ἀλέξαν-
δρον δὲ τῆς μὲν Ἀσίας κρατήσειν, ὥσπερ ἐκράτησε Δα-
ρεῖος, ἐξ ἀστάνδου βασιλεὺς γενόμενος, ταχὺ δὲ σὺν δόξῃ 
τὸν βίον ἀπολείψειν. 
  Ἔτι δὲ μᾶλλον ἐθάρρησε καταγνοὺς δειλίαν Ἀλεξ-
άνδρου, πολὺν χρόνον ἐν Κιλικίᾳ διατρίψαντος. ἦν δ'  
ἡ διατριβὴ διὰ νόσον, ἣν οἱ μὲν ἐκ κόπων, οἱ δ' ἐν τῷ τοῦ 
Κύδνου ῥεύματι λουσαμένῳ 〈καὶ〉 καταπαγέντι προσ-
πεσεῖν λέγουσι. τῶν μὲν οὖν ἄλλων ἰατρῶν οὐδεὶς ἐθάρρει 
βοηθεῖν, ἀλλὰ τὸν κίνδυνον οἰόμενοι πάσης ἰσχυρότερον 
εἶναι βοηθείας, ἐφοβοῦντο τὴν ἐκ τοῦ σφαλῆναι διαβολὴν 
πρὸς τοὺς Μακεδόνας· Φίλιππος δ' ὁ Ἀκαρνὰν μοχθηρὰ 
μὲν ἑώρα τὰ περὶ αὐτὸν ὄντα, τῇ δὲ φιλίᾳ πιστεύων, καὶ 
δεινὸν ἡγούμενος εἰ κινδυνεύοντι μὴ συγκινδυνεύσει, μέχρι 
τῆς ἐσχάτης πείρας βοηθῶν καὶ παραβαλλόμενος, ἐπ-
εχείρησε φαρμακείᾳ καὶ συνέπεισεν αὐτὸν ὑπομεῖναι καὶ 
πιεῖν, σπεύδοντα ῥωσθῆναι πρὸς τὸν πόλεμον. ἐν τούτῳ 
δὲ Παρμενίων ἔπεμψεν ἐπιστολὴν ἀπὸ στρατοπέδου, 
διακελευόμενος αὐτῷ φυλάξασθαι τὸν Φίλιππον, ὡς ὑπὸ 
Δαρείου πεπεισμένον ἐπὶ δωρεαῖς μεγάλαις καὶ γάμῳ 
θυγατρὸς ἀνελεῖν Ἀλέξανδρον. ὁ δὲ τὴν ἐπιστολὴν 
ἀναγνοὺς καὶ μηδενὶ δείξας τῶν φίλων ὑπὸ τὸ προσ-
κεφάλαιον ὑπέθηκεν. ὡς δὲ τοῦ καιροῦ παρόντος εἰσῆλθε 
μετὰ τῶν ἑταίρων ὁ Φίλιππος, τὸ φάρμακον ἐν κύλικι 
κομίζων, ἐκείνῳ μὲν ἐπέδωκε τὴν ἐπιστολήν, αὐτὸς δὲ 
τὸ φάρμακον ἐδέξατο προθύμως καὶ ἀνυπόπτως, ὥστε 
θαυμαστὴν καὶ θεατρικὴν τὴν ὄψιν εἶναι, τοῦ μὲν ἀνα-
γινώσκοντος, τοῦ δὲ πίνοντος, εἶθ' ἅμα πρὸς ἀλλήλους 
ἀποβλεπόντων οὐχ ὁμοίως, ἀλλὰ τοῦ μὲν Ἀλεξάνδρου 
φαιδρῷ τῷ προσώπῳ καὶ διακεχυμένῳ τὴν πρὸς τὸν 
Φίλιππον εὐμένειαν καὶ πίστιν ἀποφαίνοντος, ἐκείνου δὲ 
πρὸς τὴν διαβολὴν ἐξισταμένου, καὶ ποτὲ μὲν θεοκλυ-
τοῦντος καὶ πρὸς τὸν οὐρανὸν ἀνατείνοντος τὰς χεῖρας, 
ποτὲ δὲ τῇ κλίνῃ περιπίπτοντος καὶ παρακαλοῦντος τὸν 
Ἀλέξανδρον εὐθυμεῖν καὶ προσέχειν αὐτῷ. τὸ γὰρ φάρ-
μακον ἐν ἀρχῇ κρατῆσαν τοῦ σώματος οἷον ἀπέωσε καὶ 
κατέδυσεν εἰς βάθος τὴν δύναμιν, ὥστε καὶ φωνὴν ἐπι-
λιπεῖν καὶ τὰ περὶ τὴν αἴσθησιν ἀσαφῆ καὶ μικρὰ κομιδῇ  
γενέσθαι, λιποθυμίας ἐπιπεσούσης. οὐ μὴν ἀλλὰ ταχέως 
ἀναληφθεὶς ὑπὸ τοῦ Φιλίππου καὶ ῥαΐσας, αὑτὸν ἐπέδειξε 
τοῖς Μακεδόσιν· οὐ γὰρ ἐπαύοντο πρὶν ἰδεῖν τὸν Ἀλέξαν-
δρον ἀθυμοῦντες. 
  Ἦν δέ τις ἐν τῷ Δαρείου στρατῷ πεφευγὼς ἐκ 
Μακεδονίας ἀνὴρ Μακεδών, Ἀμύντας, οὐκ ἄπειρος τῆς 
Ἀλεξάνδρου φύσεως. οὗτος ὡρμημένον ἰδὼν Δαρεῖον εἴσω 
τῶν στενῶν βαδίζειν ἐπ' Ἀλέξανδρον, ἐδεῖτο κατὰ χώραν 
ὑπομένειν ἐν πλάτος ἔχουσι πεδίοις καὶ ἀναπεπταμένοις, 
πρὸς ἐλάττονας πλήθει τοσούτῳ διαμαχούμενον. ἀποκρι-
ναμένου δὲ Δαρείου δεδιέναι μὴ φθάσωσιν αὐτὸν ἀπο-
δράντες οἱ πολέμιοι καὶ διαφυγὼν Ἀλέξανδρος, „ἀλλὰ 
τούτου γ'“ εἶπεν ”ὦ βασιλεῦ χάριν θάρρει· βαδιεῖται 
γὰρ ἐκεῖνος ἐπὶ σέ, καὶ σχεδὸν ἤδη βαδίζει.” ταῦτα λέγων 
Ἀμύντας οὐκ ἔπειθεν, ἀλλ' ἀναστὰς ἐπορεύετο Δαρεῖος 
εἰς Κιλικίαν, ἅμα δ' Ἀλέξανδρος εἰς Συρίαν ἐπ' ἐκεῖνον. 
ἐν δὲ τῇ νυκτὶ διαμαρτόντες ἀλλήλων, αὖθις ἀνέστρεφον, 
Ἀλέξανδρος μὲν ἡδόμενός τε τῇ συντυχίᾳ καὶ σπεύδων 
ἀπαντῆσαι περὶ τὰ στενά, Δαρεῖος δὲ τὴν προτέραν 
ἀναλαβεῖν στρατοπεδείαν καὶ τῶν στενῶν ἐξελίξαι τὴν 
δύναμιν. ἤδη γὰρ ἐγνώκει παρὰ τὸ συμφέρον ἐμβεβληκὼς 
ἑαυτὸν εἰς χωρία θαλάττῃ καὶ ὄρεσι καὶ ποταμῷ διὰ μέσου 
ῥέοντι τῷ Πινάρῳ δύσιππα καὶ διεσπασμένα πολλαχοῦ 
καὶ πρὸς τῆς ὀλιγότητος τῶν πολεμίων ἔχοντα τὴν θέσιν. 
Ἀλεξάνδρῳ δὲ τὸν μὲν τόπον ἡ τύχη παρέσχεν, ἐστρα-
τήγησε δὲ τῶν ἀπὸ τῆς τύχης ὑπαρχόντων πρὸς τὸ νικῆσαι 
βέλτιον, ὅς γε τοσούτῳ πλήθει τῶν βαρβάρων λειπόμενος, 
ἐκείνοις μὲν οὐ παρέσχε κύκλωσιν, αὐτὸς δὲ τῷ δεξιῷ 
τὸ εὐώνυμον ὑπερβαλὼν καὶ γενόμενος κατὰ κέρας, φυγὴν  
ἐποίησε τῶν καθ' αὑτὸν βαρβάρων, ἐν πρώτοις ἀγωνι-
ζόμενος, ὥστε τρωθῆναι ξίφει τὸν μηρόν, ὡς μὲν Χάρης 
φησίν (FGrH 125 F 6) ὑπὸ Δαρείου (συμπεσεῖν γὰρ 
αὐτοὺς εἰς χεῖρας)· Ἀλέξανδρος δὲ περὶ τῆς μάχης ἐπι-
στέλλων τοῖς περὶ τὸν Ἀντίπατρον οὐκ εἴρηκεν ὅστις 
ἦν ὁ τρώσας, ὅτι δὲ τρωθείη τὸν μηρὸν ἐγχειριδίῳ, δυ-
σχερὲς δ' οὐδὲν ἀπὸ τοῦ τραύματος συμβαίη, γέγραφε. 
νικήσας δὲ λαμπρῶς καὶ καταβαλὼν ὑπὲρ ἕνδεκα μυριά-
δας τῶν πολεμίων, Δαρεῖον μὲν οὐχ εἷλε, τέτταρας στα-
δίους ἢ πέντε προλαβόντα τῇ φυγῇ, τὸ δ' ἅρμα καὶ τὸ 
τόξον αὐτοῦ λαβὼν ἐπανῆλθε· καὶ κατέλαβε τοὺς Μακε-
δόνας τὸν μὲν ἄλλον πλοῦτον ἐκ τοῦ βαρβαρικοῦ στρα-
τοπέδου φέροντας καὶ ἄγοντας, ὑπερβάλλοντα πλήθει, 
καίπερ εὐζώνων πρὸς τὴν μάχην παραγενομένων καὶ 
τὰ πλεῖστα τῆς ἀποσκευῆς ἐν Δαμασκῷ καταλιπόντων, 
τὴν δὲ Δαρείου σκηνὴν ἐξῃρηκότας ἐκείνῳ, θεραπείας 
τε λαμπρᾶς καὶ παρασκευῆς καὶ χρημάτων πολλῶν γέ-
μουσαν. εὐθὺς οὖν ἀποδυσάμενος τὰ ὅπλα πρὸς τὸ 
λουτρὸν ἐβάδιζεν εἰπών· „ἴωμεν ἀπολουσόμενοι τὸν 
ἀπὸ τῆς μάχης ἱδρῶτα τῷ Δαρείου λουτρῷ.“ καί τις τῶν 
ἑταίρων ”μὰ τὸν Δία” εἶπεν, „ἀλλὰ τῷ Ἀλεξάνδρου· 
τὰ γὰρ τῶν ἡττωμένων εἶναί τε δεῖ καὶ προσαγορεύεσθαι 
τοῦ κρατοῦντος.“ ὡς δ' εἶδε μὲν ὅλκια καὶ κρωσσοὺς καὶ 
πυέλους καὶ ἀλαβάστρους, πάντα χρυσοῦ, 〈δι〉ησκη-
μένα περιττῶς, ὠδώδει δὲ θεσπέσιον οἷον ὑπ' ἀρωμάτων 
καὶ μύρων ὁ οἶκος, ἐκ δὲ τούτου παρῆλθεν εἰς σκηνὴν 
ὕψει τε καὶ μεγέθει καὶ τῷ περὶ τὴν στρωμνὴν καὶ 〈τὰς〉 
τραπέζας καὶ τὸ δεῖπνον αὐτὸ κόσμῳ θαύματος ἀξίαν, 
διαβλέψας πρὸς τοὺς ἑταίρους, ”τοῦτ' ἦν ὡς ἔοικεν” ἔφη 
„τὸ βασιλεύειν.“  
  Τρεπομένῳ δὲ πρὸς τὸ δεῖπνον αὐτῷ φράζει τις ἐν 
τοῖς αἰχμαλώτοις ἀγομένας μητέρα καὶ γυναῖκα Δαρείου 
καὶ θυγατέρας δύο παρθένους ἰδούσας τὸ ἅρμα καὶ τὰ 
τόξα κόπτεσθαι καὶ θρηνεῖν, ὡς ἀπολωλότος ἐκείνου. 
συχνὸν οὖν ἐπισχὼν χρόνον Ἀλέξανδρος, καὶ ταῖς ἐκείνων 
τύχαις μᾶλλον ἢ ταῖς ἑαυτοῦ συμπαθὴς γενόμενος, πέμπει 
Λεοννάτον, ἀπαγγεῖλαι κελεύσας ὡς οὔτε Δαρεῖος τέ-
θνηκεν οὔτ' Ἀλέξανδρον δεδιέναι χρή· Δαρείῳ γὰρ ὑπὲρ 
ἡγεμονίας πολεμεῖν, ἐκείναις δὲ πάνθ' ὑπάρξειν ὧν καὶ 
Δαρείου βασιλεύοντος ἠξιοῦντο. τοῦ δὲ λόγου ταῖς γυ-
ναιξὶν ἡμέρου καὶ χρηστοῦ φανέντος, ἔτι μᾶλλον τὰ τῶν 
ἔργων ἀπήντα φιλάνθρωπα. θάψαι γὰρ ὅσους ἐβούλοντο 
Περσῶν ἔδωκεν, ἐσθῆτι καὶ κόσμῳ χρησαμέναις ἐκ τῶν 
λαφύρων, θεραπείας τε καὶ τιμῆς ἣν εἶχον οὐδ' ὁτιοῦν 
ἀφεῖλε, συντάξεις δὲ καὶ μείζονας ἐκαρποῦντο τῶν προτέ-
ρων. ἡ δὲ καλλίστη καὶ βασιλικωτάτη χάρις ἦν παρ' αὐτοῦ 
γυναιξὶ γενναίαις καὶ σώφροσι γενομέναις αἰχμαλώτοις 
μήτ' ἀκοῦσαι τι μήθ' ὑπονοῆσαι μήτε προσδοκῆσαι τῶν 
αἰσχρῶν, ἀλλ' ὥσπερ οὐκ ἐν στρατοπέδῳ πολεμίων, ἀλλ' 
ἐν ἱεροῖς καὶ ἁγίοις φυλαττομένας παρθενῶσιν, ἀπόρρη-
τον ἔχειν καὶ ἀόρατον ἑτέροις δίαιταν. καίτοι λέγεταί γε 
τὴν Δαρείου γυναῖκα πολὺ πασῶν τῶν βασιλίδων εὐπρεπε-
στάτην γενέσθαι, καθάπερ καὶ αὐτὸς Δαρεῖος ἀνδρῶν 
κάλλιστος καὶ μέγιστος, τὰς δὲ παῖδας ἐοικέναι τοῖς  
γονεῦσιν. ἀλλ' Ἀλέξανδρος ὡς ἔοικε τοῦ νικᾶν τοὺς πολε-
μίους τὸ κρατεῖν ἑαυτοῦ βασιλικώτερον ἡγούμενος, οὔτε 
τούτων ἔθιγεν, οὔτ' ἄλλην ἔγνω γυναῖκα πρὸ γάμου πλὴν 
Βαρσίνης. αὕτη δὲ μετὰ τὴν Μέμνονος τελευτὴν χήρα 
γενομένη, περὶ Δαμασκὸν ἐλήφθη. πεπαιδευμένη δὲ 
παιδείαν Ἑλληνικήν, 〈καὶ τὸ κάλλος〉 **** καὶ τὸν 
τρόπον ἐπιεικὴς οὖσα, καὶ πατρὸς Ἀρταβάζου γεγονότος 
ἐκ βασιλέως θυγατρός, ἐγνώσθη, Παρμενίωνος προτρε-
ψαμένου τὸν Ἀλέξανδρον, ὥς φησιν Ἀριστόβουλος, (FGrH 
139 F 11) καλῆς καὶ γενναίας [καὶ τὸ κάλλος] ἅψασθαι 
γυναικός. τὰς δ' ἄλλας αἰχμαλώτους ὁρῶν ὁ Ἀλέξανδρος 
κάλλει καὶ μεγέθει διαφερούσας, ἔλεγε παίζων ὡς εἰσὶν 
ἀλγηδόνες ὀμμάτων αἱ Περσίδες. ἀντεπιδεικνύμενος δὲ 
πρὸς τὴν ἰδέαν τὴν ἐκείνων τὸ τῆς ἰδίας ἐγκρατείας καὶ 
σωφροσύνης κάλλος, ὥσπερ ἀψύχους εἰκόνας ἀγαλμάτων 
παρέπεμπεν. 
  Ἐπεὶ δὲ Φιλόξενος ὁ τῶν ἐπὶ θαλάττης στρατηγὸς 
ἔγραψεν εἶναι παρ' αὐτῷ Θεόδωρόν τινα Ταραντῖνον, 
ἔχοντα παῖδας ὠνίους δύο τὴν ὄψιν ὑπερφυεῖς, καὶ πυνθα-
νόμενος εἰ πρίηται, χαλεπῶς ἐνεγκὼν ἐβόα πολλάκις πρὸς 
τοὺς φίλους ἐρωτῶν, τί πώποτε Φιλόξενος αἰσχρὸν αὐτῷ 
συνεγνωκώς, τοιαῦτ' ὀνείδη προξενῶν κάθηται. τὸν δὲ 
Φιλόξενον αὐτὸν ἐν ἐπιστολῇ πολλὰ λοιδορήσας ἐκέλευσεν  
αὐτοῖς φορτίοις τὸν Θεόδωρον εἰς τὸν ὄλεθρον ἀπο-
στέλλειν. ἐπέπληξε δὲ καὶ Ἅγνωνι νεανικῶς γράψαντι 
πρὸς αὐτόν, ὅτι Κρωβύλον 〈νεανίσκον〉 εὐδοκιμοῦντ' ἐν 
Κορίνθῳ βούλεται πριάμενος ἀγαγεῖν πρὸς αὐτόν. πυνθα-
νόμενος δὲ μισθοφόρων τινῶν γύναια διεφθαρκέναι Δά-
μωνα καὶ Τιμόθεον Μακεδόνας τῶν ὑπὸ Παρμενίωνι 
στρατευομένων, ἔγραψε Παρμενίωνι κελεύων, ἐὰν ἐλεγ-
χθῶσιν, ὡς θηρία ἐπὶ καταφθορᾷ τῶν ἀνθρώπων γεγο-
νότα τιμωρησάμενον ἀποκτεῖναι. καὶ περὶ ἑαυτοῦ κατὰ 
λέξιν ἐν ταύτῃ τῇ ἐπιστολῇ γέγραφεν· ”ἐγὼ γὰρ οὐχ ὅτι 
ἑωρακὼς ἂν εὑρεθείην τὴν Δαρείου γυναῖκα ἢ βεβουλη-
μένος ἰδεῖν, ἀλλ' οὐδὲ τῶν λεγόντων περὶ τῆς εὐμορφίας 
αὐτῆς προσδεδεγμένος τὸν λόγον.” ἔλεγε δὲ μάλιστα 
συνιέναι θνητὸς ὢν ἐκ τοῦ καθεύδειν καὶ συνουσιάζειν, 
ὡς ἀπὸ μιᾶς ἐγγινόμενον ἀσθενείας τῇ φύσει καὶ τὸ 
πονοῦν καὶ τὸ ἡδόμενον. ἦν δὲ καὶ γαστρὸς ἐγκρατέστατος, 
καὶ τοῦτ' ἄλλοις τε πολλοῖς ἐδήλωσε καὶ τοῖς πρὸς Ἄδαν 
λεχθεῖσιν, ἣν ἐποιήσατο μητέρα καὶ Καρίας βασίλισσαν 
ἀπέδειξεν. ὡς γὰρ ἐκείνη φιλοφρονουμένη πολλὰ μὲν 
ὄψα καθ' ἡμέραν ἀπέστελλεν αὐτῷ καὶ πέμματα, τέλος 
δὲ τοὺς δοκοῦντας εἶναι δεινοτάτους ὀψοποιοὺς καὶ ἀρτο-
ποιούς, ἔφη τούτων μηδενὸς δεῖσθαι· βελτίονας γὰρ 
ὀψοποιοὺς ἔχειν ὑπὸ τοῦ παιδαγωγοῦ Λεωνίδου δεδο-
μένους αὐτῷ, πρὸς μὲν τὸ ἄριστον νυκτοπορίαν, πρὸς δὲ 
τὸ δεῖπνον ὀλιγαριστίαν. „ὁ δ' αὐτὸς οὗτος ἀνὴρ“ ἔφη ”καὶ 
τῶν στρωμάτων ἐπιὼν τὰ ἀγγεῖα καὶ τῶν ἱματίων ἔλυεν, 
ἐπισκοπῶν μή τί μοι τρυφερὸν ἢ περισσὸν ἡ μήτηρ 
ἐντέθεικεν.”  
  Ἦν δὲ καὶ πρὸς οἶνον ἧττον ἢ ἐδόκει καταφερής, 
ἔδοξε δὲ διὰ τὸν χρόνον, ὃν οὐ πίνων μᾶλλον ἢ λαλῶν 
εἷλκεν, ἐφ' ἑκάστης κύλικος ἀεὶ μακρόν τινα λόγον δια-
τιθέμενος, καὶ ταῦτα πολλῆς σχολῆς οὔσης. ἐπεὶ πρός γε 
τὰς πράξεις οὐκ οἶνος ἐκεῖνον, οὐχ ὕπνος, οὐ παιδιά τις, 
οὐ γάμος, οὐ θέα, καθάπερ ἄλλους στρατηγούς, ἐπέσχε· 
δηλοῖ δ' ὁ βίος, ὃν βιώσας βραχὺν παντάπασι πλείστων 
καὶ μεγίστων πράξεων ἐνέπλησεν. ἐν δὲ ταῖς σχολαῖς 
πρῶτον μὲν ἀναστὰς καὶ θύσας τοῖς θεοῖς, εὐθὺς ἠρίστα 
καθήμενος· ἔπειτα διημέρευε κυνηγῶν ἢ συντάττων ἢ 
διδάσκων τι τῶν πολεμικῶν ἢ ἀναγινώσκων. εἰ δ' ὁδὸν 
βαδίζοι μὴ λίαν ἐπείγουσαν, ἐμάνθανεν ἅμα πορευόμενος 
ἢ τοξεύειν ἢ ἐπιβαίνειν ἅρματος ἐλαυνομένου καὶ ἀπο-
βαίνειν. πολλάκις δὲ παίζων καὶ ἀλώπεκας ἐθήρευε καὶ 
ὄρνιθας, ὡς ἔστι λαβεῖν ἐκ τῶν ἐφημερίδων (FGrH 117 F 1). 
καταλύσας δὲ καὶ τρεπόμενος πρὸς λουτρὸν ἢ ἄλειμμα, 
τοὺς ἐπὶ τῶν σιτοποιῶν καὶ μαγείρων ἀνέκρινεν, εἰ τὰ 
πρὸς τὸ δεῖπνον εὐτρεπῶς ἔχουσι. καὶ δειπνεῖν μὲν ὀψὲ 
καὶ σκότους ἤδη κατακλινόμενος ἤρχετο, θαυμαστὴ δ' ἦν 
ἡ ἐπιμέλεια καὶ περίβλεψις ἐπὶ τῆς τραπέζης, ὅπως μηδὲν 
ἀνίσως μηδ' ὀλιγώρως διανέμοιτο· τὸν δὲ πότον ὥσπερ 
εἴρηται μακρὸν ὑπ' ἀδολεσχίας ἐξέτεινε. καὶ τἆλλα 
πάντων ἥδιστος ὢν βασιλέων συνεῖναι καὶ χάριτος οὐ-
δεμιᾶς ἀμοιρῶν, τότε ταῖς μεγαλαυχίαις ἀηδὴς ἐγίνετο 
καὶ λίαν στρατιωτικός, αὐτός τε πρὸς τὸ κομπῶδες ὑπο-
φερόμενος, καὶ τοῖς κόλαξιν ἑαυτὸν ἀνεικὼς ἱππάσιμον, 
ὑφ' ὧν οἱ χαριέστατοι τῶν παρόντων ἐπετρίβοντο, μήθ' 
ἁμιλλᾶσθαι τοῖς κόλαξι μήτε λείπεσθαι βουλόμενοι τῶν 
[αὐτῶν] ἐπαίνων· τὸ μὲν γὰρ αἰσχρὸν ἐδόκει, τὸ δὲ  
κίνδυνον ἔφερε. μετὰ δὲ τὸν πότον λουσάμενος, ἐκάθευδε 
πολλάκις μέχρι μέσης ἡμέρας· ἔστι δ' ὅτε καὶ διημέρευεν 
ἐν τῷ καθεύδειν. αὐτὸς μὲν οὖν καὶ ὄψων ἐγκρατὴς ἦν, 
ὥστε καὶ τὰ σπανιώτατα [πολλάκις] τῶν ἀπὸ θαλάττης 
αὐτῷ κομιζομένων ἀκροδρύων καὶ ἰχθύων ἑκάστῳ διαπεμ-
πόμενος τῶν ἑταίρων, πολλάκις ἑαυτῷ μόνῳ μηδὲν κατα-
λείπειν. τὸ μέντοι δεῖπνον ἦν ἀεὶ μεγαλοπρεπές, καὶ τοῖς 
εὐτυχήμασι τῆς δαπάνης ἅμα συναυξομένης, τέλος εἰς 
μυρίας δραχμὰς προῆλθεν· ἐνταῦθα δ' ἔστη, καὶ τοσοῦτον 
ὡρίσθη τελεῖν τοῖς ὑποδεχομένοις Ἀλέξανδρον. 
  Μετὰ δὲ τὴν μάχην τὴν ἐν Ἰσσῷ πέμψας εἰς 
Δαμασκόν, ἔλαβε τὰ χρήματα καὶ τὰς ἀποσκευὰς καὶ τὰ 
τέκνα καὶ τὰς γυναῖκας τῶν Περσῶν. καὶ πλεῖστα μὲν 
ὠφελήθησαν οἱ τῶν Θεσσαλῶν ἱππεῖς· τούτους γὰρ ἄν-
δρας ἀγαθοὺς διαφερόντως ἐν τῇ μάχῃ γενομένους 
ἔπεμψεν ἐπίτηδες, ὠφεληθῆναι βουλόμενος· ἐνεπλήσθη 
δὲ καὶ τὸ λοιπὸν εὐπορίας στρατόπεδον, καὶ γευσάμενοι 
τότε πρῶτον οἱ Μακεδόνες χρυσοῦ καὶ ἀργύρου καὶ γυ-
ναικῶν καὶ διαίτης βαρβαρικῆς, ὥσπερ κύνες ἔσπευδον 
ἁψάμενοι στίβου διώκειν καὶ ἀνιχνεύειν τὸν τῶν Περσῶν 
πλοῦτον. 
  Οὐ μὴν ἀλλ' Ἀλεξάνδρῳ πρῶτον ἐδόκει κρατύνεσθαι 
τὰ πρὸς θαλάσσῃ. Κύπρον μὲν οὖν εὐθὺς οἱ βασιλεῖς 
ἧκον ἐγχειρίζοντες αὐτῷ καὶ Φοινίκην πλὴν Τύρου. 
Τύρον δὲ πολιορκῶν ἑπτὰ μῆνας χώμασι καὶ μηχαναῖς 
καὶ τριήρεσι διακοσίαις ἐκ θαλάττης, ὄναρ εἶδε τὸν  
Ἡρακλέα δεξιούμενον αὐτὸν ἀπὸ τοῦ τείχους καὶ καλοῦντα. 
τῶν δὲ Τυρίων πολλοῖς κατὰ τοὺς ὕπνους ἔδοξεν ὁ Ἀπόλ-
λων λέγειν, ὡς ἄπεισι πρὸς Ἀλέξανδρον· οὐ γὰρ ἀρέσκειν 
αὐτῷ τὰ πρασσόμενα κατὰ τὴν πόλιν. ἀλλ' οὗτοι μὲν 
ὥσπερ ἄνθρωπον αὐτομολοῦντα πρὸς τοὺς πολεμίους ἐπ' 
αὐτοφώρῳ τὸν θεὸν εἰληφότες, σειράς τε τῷ κολοσσῷ 
περιέβαλλον αὐτοῦ, καὶ καθήλουν πρὸς τὴν βάσιν, Ἀλεξ-
ανδριστὴν καλοῦντες. ἑτέραν δ' ὄψιν Ἀλέξανδρος εἶδε 
κατὰ τοὺς ὕπνους· σάτυρος αὐτῷ φανεὶς ἐδόκει προσπαί-
ζειν πόρρωθεν, εἶτα βουλομένου λαβεῖν ὑπεξέφευγε· τέλος 
δὲ πολλὰ λιπαρήσαντος καὶ περιδραμόντος, ἦλθεν εἰς 
χεῖρας. οἱ δὲ μάντεις τοὔνομα διαιροῦντες οὐκ ἀπιθάνως 
ἔφασαν αὐτῷ· „σὰ γενήσεται Τύρος.“ καὶ κρήνην δέ τινα 
δεικνύουσι, πρὸς ἣν κατὰ τοὺς ὕπνους ἰδεῖν ἔδοξε τὸν 
σάτυρον. 
  Διὰ μέσου δὲ τῆς πολιορκίας ἐπὶ τοὺς Ἄραβας τοὺς 
προσοικοῦντας τῷ Ἀντιλιβάνῳ στρατεύσας, ἐκινδύνευσε 
διὰ τὸν παιδαγωγὸν Λυσίμαχον· ἐξηκολούθησε γὰρ αὐτῷ, 
λέγων τοῦ Φοίνικος οὐκ εἶναι χείρων οὐδὲ πρεσβύτερος. 
ἐπεὶ δὲ πλησιάσας τοῖς ὀρεινοῖς καὶ τοὺς ἵππους ἀπο-
λιπὼν πεζὸς ἐβάδιζεν, οἱ μὲν ἄλλοι πολὺ προῆλθον, αὐτὸς 
δὲ τὸν Λυσίμαχον, ἑσπέρας ἤδη καταλαμβανούσης καὶ 
τῶν πολεμίων ἐγγὺς ὄντων, ἀπαγορεύοντα καὶ βαρυνό-
μενον οὐχ ὑπομένων ἀπολιπεῖν, ἀλλ' ἀνακαλούμενος καὶ 
παρακομίζων, ἔλαθε τοῦ στρατεύματος ἀποσπασθεὶς μετ' 
ὀλίγων, καὶ σκότους ἅμα καὶ ῥίγους σφοδροῦ νυκτερεύων  
ἐν χωρίοις χαλεποῖς, εἶδεν οὐ πόρρω πυρὰ πολλὰ καιόμενα 
σποράδην τῶν πολεμίων. θαρρῶν δὲ τοῦ σώματος τῇ 
κουφότητι, καὶ τῷ πονεῖν αὐτὸς ἀεὶ παραμυθούμενος τὴν 
ἀπορίαν τῶν Μακεδόνων, προσέδραμε τοῖς ἔγγιστα πῦρ 
καίουσι, καὶ περικαθημένους τῇ πυρᾷ δύο βαρβάρους 
πατάξας τῷ ἐγχειριδίῳ καὶ δαλὸν ἁρπάσας ἧκε πρὸς τοὺς 
ἑαυτοῦ κομίζων. ἐναύσαντες δὲ πῦρ πολύ, τοὺς μὲν εὐθὺς 
ἐφόβησαν ὥστε φυγεῖν, τοὺς δ' ἐπιόντας ἐτρέψαντο, καὶ 
κατηυλίσθησαν ἀκινδύνως. ταῦτα μὲν οὖν Χάρης ἱστόρηκεν 
(FGrH 125 F 7). 
  Ἡ δὲ πολιορκία τοιοῦτον ἔσχε πέρας. Ἀλεξάνδρου 
τὴν μὲν πολλὴν τῆς δυνάμεως ἀναπαύοντος ἀπὸ πολλῶν 
ἀγώνων τῶν ἔμπροσθεν, ὀλίγους δέ τινας, ὡς μὴ σχο-
λάζοιεν οἱ πολέμιοι, τοῖς τείχεσι προσάγοντος, Ἀρίσταν-
δρος ὁ μάντις ἐσφαγιάζετο, καὶ τὰ σημεῖα κατιδὼν θρα-
σύτερον διωρίσατο πρὸς τοὺς παρόντας ἐν ἐκείνῳ τῷ 
μηνὶ πάντως ἁλώσεσθαι τὴν πόλιν. γενομένου δὲ χλευα-
σμοῦ καὶ γέλωτος (ἦν γὰρ ἡ τελευταία τοῦ μηνὸς ἡμέρα), 
διηπορημένον αὐτὸν ἰδὼν ὁ βασιλεύς, καὶ συμφιλοτιμού-
μενος ἀεὶ τοῖς μαντεύμασιν, ἐκέλευε μηκέτι τριακάδα 
τὴν ἡμέραν ἐκείνην, ἀλλὰ τρίτην φθίνοντος ἀριθμεῖν, καὶ 
τῇ σάλπιγγι σημήνας ἀπεπειρᾶτο τῶν τειχῶν ἐρρω-
μενέστερον ἤπερ ἐξ ἀρχῆς διενοήθη. γενομένης δὲ λαμπρᾶς 
ἐπιβολῆς, καὶ μηδὲ τῶν ἐπὶ στρατοπέδου καρτερούντων, 
ἀλλὰ συντρεχόντων καὶ προσβοηθούντων, ἀπεῖπον οἱ 
Τύριοι, καὶ τὴν πόλιν εἷλε κατ' ἐκείνην τὴν ἡμέραν. 
  Μετὰ δὲ ταῦτα πολιορκοῦντι Γάζαν αὐτῷ, τῆς Συρίας 
μεγίστην πόλιν, ἐμπίπτει βῶλος εἰς τὸν ὦμον, ἀφεθεὶς 
ἄνωθεν ὑπ' ὄρνιθος· ὁ δ' ὄρνις ὑφ' ἓν τῶν μηχανημάτων  
καθίσας, ἔλαθεν ἐνσχεθεὶς τοῖς νευρίνοις κεκρυφάλοις, οἷς 
πρὸς τὰς ἐπιστροφὰς τῶν σχοινίων ἐχρῶντο. καὶ τὸ ση-
μεῖον ἀπέβη κατὰ τὴν Ἀριστάνδρου πρόρρησιν· ἐτρώθη 
μὲν γὰρ Ἀλέξανδρος εἰς τὸν ὦμον, ἔλαβε δὲ τὴν πόλιν. 
  Ἀποστέλλων δὲ πολλὰ τῶν λαφύρων Ὀλυμπιάδι καὶ 
Κλεοπάτρᾳ καὶ τοῖς φίλοις, κατέπεμψε καὶ Λεωνίδῃ τῷ 
παιδαγωγῷ τάλαντα λιβανωτοῦ πεντακόσια καὶ σμύρνης 
ἑκατόν, ἀναμνησθεὶς παιδικῆς ἐλπίδος. ὁ γὰρ Λεωνίδης 
ὡς ἔοικεν ἐν θυσίᾳ ποτὲ πρὸς τὸν Ἀλέξανδρον ἐπιδραξά-
μενον ἀμφοτέραις ταῖς χερσὶ καὶ καθαγίσαντα τοῦ θυμιά-
ματος, ”ὅταν” ἔφη „τῆς ἀρωματοφόρου κρατήσῃς Ἀλέξ-
ανδρε, πλουσίως οὕτως ἐπιθυμιάσεις· νῦν δὲ φειδο-
μένως χρῶ τοῖς παροῦσι.“ τότ' οὖν Ἀλέξανδρος ἔγραψε 
πρὸς αὐτόν· ”ἀπεστάλκαμέν σοι λιβανωτὸν ἄφθονον καὶ 
σμύρναν, ὅπως παύσῃ πρὸς τοὺς θεοὺς μικρολογούμενος.” 
  Κιβωτίου δέ τινος αὐτῷ προσενεχθέντος, οὗ πολυ-
τελέστερον οὐδὲν ἐφάνη τοῖς τὰ Δαρείου χρήματα καὶ 
τὰς ἀποσκευὰς παραλαμβάνουσιν, ἠρώτα τοὺς φίλους, ὅ 
τι δοκοίη μάλιστα τῶν ἀξίων σπουδῆς εἰς αὐτὸ κατα-
θέσθαι. πολλὰ δὲ πολλῶν λεγόντων, αὐτὸς ἔφη τὴν 
Ἰλιάδα φρουρήσειν ἐνταῦθα καταθέμενος· καὶ ταῦτα μὲν 
οὐκ ὀλίγοι τῶν ἀξιοπίστων μεμαρτυρήκασιν. εἰ δ', ὅπερ 
Ἀλεξανδρεῖς λέγουσιν Ἡρακλείδῃ (fr. 140 W.) πιστεύοντες, 
ἀληθές ἐστιν, οὔκουν [οὐκ] ἀργὸς οὐδ' ἀσύμβολος αὐτῷ 
συστρατεύειν ἔοικεν Ὅμηρος. λέγουσι γὰρ ὅτι τῆς 
Αἰγύπτου κρατήσας ἐβούλετο πόλιν μεγάλην καὶ πολυ- 
άνθρωπον Ἑλληνίδα συνοικίσας ἐπώνυμον ἑαυτοῦ κατα-
λιπεῖν, καί τινα τόπον γνώμῃ τῶν ἀρχιτεκτόνων ὅσον 
οὐδέπω διεμετρεῖτο καὶ περιέβαλλεν. εἶτα νύκτωρ κοι-
μώμενος ὄψιν εἶδε θαυμαστήν· ἀνὴρ πολιὸς εὖ μάλα τὴν 
κόμην καὶ γεραρὸς τὸ εἶδος ἔδοξεν αὐτῷ παραστὰς λέγειν 
τὰ ἔπη τάδε (Od. 4, 354)· 
 
  νῆσος ἔπειτά τις ἔστι πολυκλύστῳ ἐνὶ πόντῳ, 
  Αἰγύπτου προπάροιθε· Φάρον δέ ἑ κικλήσκουσιν. 
 
εὐθὺς οὖν ἐξαναστὰς ἐβάδιζεν ἐπὶ τὴν Φάρον, ἣ τότε μὲν 
ἔτι νῆσος ἦν τοῦ Κανωβικοῦ μικρὸν ἀνωτέρω στόματος, 
νῦν δὲ διὰ χώματος ἀνείληπται πρὸς τὴν ἤπειρον. ὡς 
οὖν εἶδε τόπον εὐφυΐᾳ διαφέροντα (ταινία γάρ ἐστιν 
ἰσθμῷ πλάτος ἔχοντι σύμμετρον ἐπιεικῶς, διείργουσα 
λίμνην τε πολλὴν καὶ θάλασσαν ἐν λιμένι μεγάλῳ τελευ-
τῶσαν), εἰπὼν ὡς Ὅμηρος ἦν ἄρα τά τ' ἄλλα θαυμαστὸς 
καὶ σοφώτατος ἀρχιτέκτων, ἐκέλευσε διαγράψαι τὸ σχῆμα 
τῆς πόλεως τῷ τόπῳ συναρμόττοντας. καὶ γῆ μὲν οὐ 
παρῆν λευκή, τῶν δ' ἀλφίτων λαμβάνοντες ἐν πεδίῳ 
μελαγγείῳ κυκλοτερῆ κόλπον ἦγον, οὗ τὴν ἐντὸς περι-
φέρειαν εὐθεῖαι βάσεις ὥσπερ ἀπὸ κρασπέδων εἰς σχῆμα 
χλαμύδος ὑπελάμβανον ἐξ ἴσου συνάγουσαι τὸ μέγεθος. 
ἡσθέντος δὲ τῇ διαθέσει τοῦ βασιλέως, αἰφνίδιον ὄρνιθες 
ἀπὸ τοῦ ποταμοῦ καὶ τῆς λίμνης, πλήθει τ' ἄπειροι καὶ 
κατὰ γένος παντοδαποὶ καὶ μέγεθος, ἐπὶ τὸν τόπον κατ-
αίροντες, νέφεσιν ἐοικότες, οὐδὲ μικρὸν ὑπέλιπον τῶν ἀλ-
φίτων, ὥστε καὶ τὸν Ἀλέξανδρον διαταραχθῆναι πρὸς τὸν 
οἰωνόν. οὐ μὴν ἀλλὰ τῶν μάντεων θαρρεῖν παραινούντων 
(πολυαρκεστάτην γὰρ οἰκίζεσθαι πόλιν ὑπ' αὐτοῦ καὶ παν-
τοδαπῶν ἀνθρώπων ἐσομένην τροφόν), ἔργου κελεύσας  
ἔχεσθαι τοὺς ἐπιμελητάς, αὐτὸς ὥρμησεν εἰς Ἄμμωνος ὁδὸν 
μακρὰν καὶ πολλὰ μὲν ἔχουσαν ἐργώδη καὶ ταλαίπωρα, 
κινδύνους δὲ δύο, τὸν μὲν ἀνυδρίας, δι' ἣν ἔρημός ἐστιν 
οὐκ ὀλίγων ἡμερῶν, τὸν δ' εἰ λάβρος ἐν ἄμμῳ βαθείᾳ καὶ 
ἀχανεῖ πορευομένοις ἐπιπέσοι νότος, ὅς που καὶ πάλαι 
λέγεται περὶ τὸν Καμβύσου στρατὸν ἀναστήσας θῖνα μεγά-
λην καὶ κυματώσας τὸ πεδίον, μυριάδας ἀνθρώπων πέντε 
καταχῶσαι καὶ διαφθεῖραι. ταῦτα πάντα σχεδὸν πάντες 
ἐλογίζοντο, χαλεπὸν δ' ἦν Ἀλέξανδρον ἀποτρέψαι πρὸς 
ὁτιοῦν ὡρμημένον. ἥ τε γὰρ τύχη ταῖς ἐπιβολαῖς ὑπεί-
κουσα τὴν γνώμην ἰσχυρὰν ἐποίει, καὶ τὸ θυμοειδὲς ἄχρι 
τῶν **** πραγμάτων ὑπεξέφερε τὴν φιλονικίαν ἀήττητον, 
οὐ μόνον πολεμίους, ἀλλὰ καὶ τόπους καὶ καιροὺς κατα-
βιαζομένην. 
  Ἐν γοῦν τῇ τότε πορείᾳ τὰ συντυχόντα ταῖς ἀπο-
ρίαις παρὰ τοῦ θεοῦ βοηθήματα τῶν ὑστέρων χρησμῶν 
ἐπιστεύθη μᾶλλον· τρόπον δέ τινα καὶ τοῖς χρησμοῖς ἡ 
πίστις ἐκ τούτων ὑπῆρξε. πρῶτον μὲν γὰρ ἐκ Διὸς ὕδωρ 
πολὺ καὶ διαρκεῖς ὑετοὶ γενόμενοι τόν τε τῆς δίψης φόβον 
ἔλυσαν, καὶ τὴν ξηρότητα κατασβέσαντες τῆς ἄμμου, 
νοτερᾶς γενομένης καὶ πρὸς αὑτὴν ξυμπεσούσης, εὔπνουν 
τὸν ἀέρα καὶ καθαρώτερον παρέσχον. ἔπειτα τῶν ὅρων 
οἵπερ ἦσαν τοῖς ὁδηγοῖς συγχυθέντων, καὶ πλάνης οὔσης 
καὶ διασπασμοῦ τῶν βαδιζόντων διὰ τὴν ἄγνοιαν, κόρακες 
ἐπιφανέντες ὑπελάμβανον τὴν ἡγεμονίαν τῆς πορείας, 
ἑπομένων μὲν ἔμπροσθεν πετόμενοι καὶ σπεύδοντες, 
ὑστεροῦντας δὲ καὶ βραδύνοντας ἀναμένοντες· ὃ δ' ἦν 
θαυμασιώτατον, ὡς Καλλισθένης φησί (FGrH 124 F 14b),  
ταῖς φωναῖς ἀνακαλούμενοι τοὺς πλανωμένους νύκτωρ 
καὶ κλάζοντες εἰς ἴχνος καθίστασαν τῆς πορείας. ἐπεὶ δὲ 
διεξελθὼν τὴν ἔρημον ἧκεν εἰς τὸν τόπον, ὁ μὲν προφήτης 
αὐτὸν ὁ Ἄμμωνος ἀπὸ τοῦ θεοῦ χαίρειν ὡς ἀπὸ πατρὸς 
προσεῖπεν· ὁ δ' ἐπήρετο, μή τις αὐτὸν εἴη διαπεφευγὼς 
τῶν τοῦ πατρὸς φονέων. εὐφημεῖν δὲ τοῦ προφήτου 
κελεύσαντος, οὐ γὰρ εἶναι πατέρα θνητὸν αὐτῷ, μετα-
βαλὼν ἐπυνθάνετο τοὺς Φιλίππου φονεῖς, εἰ πάντας 
εἴη τετιμωρημένος· εἶτα περὶ τῆς ἀρχῆς, εἰ πάντων αὐτῷ 
δίδωσιν ἀνθρώπων κυρίῳ γενέσθαι. χρήσαντος δὲ τοῦ 
θεοῦ καὶ τοῦτο διδόναι καὶ Φίλιππον ἀπέχειν ἔκπλεω 
τὴν δίκην, ἐδωρεῖτο τὸν θεὸν ἀναθήμασι λαμπροῖς καὶ 
χρήμασι τοὺς ἀνθρώπους. ταῦτα περὶ τῶν χρησμῶν οἱ 
πλεῖστοι γράφουσιν· αὐτὸς δ' Ἀλέξανδρος ἐν ἐπιστολῇ 
πρὸς τὴν μητέρα φησὶ γεγονέναι τινὰς αὐτῷ μαντείας 
ἀπορρήτους, ἃς αὐτὸς ἐπανελθὼν φράσει πρὸς μόνην 
ἐκείνην. ἔνιοι δέ φασι τὸν μὲν προφήτην Ἑλληνιστὶ βου-
λόμενον προσειπεῖν μετά τινος φιλοφροσύνης „ὦ παιδίον“, 
ἐν τῷ τελευταίῳ τῶν φθόγγων ὑπὸ βαρβαρισμοῦ πρὸς τὸ 
σίγμ' ἐξενεχθῆναι καὶ εἰπεῖν ”ὦ παιδίος,” ἀντὶ τοῦ νῦ 
τῷ σίγμα χρησάμενον, ἀσμένῳ δὲ τῷ Ἀλεξάνδρῳ τὸ 
σφάλμα τῆς φωνῆς γενέσθαι, καὶ διαδοθῆναι λόγον ὡς 
παῖδα Διὸς αὐτὸν τοῦ θεοῦ προσειπόντος. λέγεται δὲ καὶ 
Ψάμμωνος ἐν Αἰγύπτῳ τοῦ φιλοσόφου διακούσας, ἀπο-
δέξασθαι μάλιστα τῶν λεχθέντων, ὅτι πάντες οἱ ἄνθρωποι 
βασιλεύονται ὑπὸ θεοῦ· τὸ γὰρ ἄρχον ἐν ἑκάστῳ καὶ 
κρατοῦν θεῖόν ἐστιν· ἔτι δὲ μᾶλλον αὐτὸς περὶ τούτων 
〈καὶ〉 φιλοσοφώτερον δοξάζειν [καὶ] λέγων ὡς πάντων μὲν 
ὄντα κοινὸν ἀνθρώπων πατέρα τὸν θεόν, ἰδίους δὲ ποιού-
μενον ἑαυτοῦ τοὺς ἀρίστους.  
  Καθόλου δὲ πρὸς μὲν τοὺς βαρβάρους σοβαρὸς ἦν 
καὶ σφόδρα πεπεισμένῳ περὶ τῆς ἐκ θεοῦ γενέσεως καὶ 
τεκνώσεως ὅμοιος, τοῖς δ' Ἕλλησι μετρίως καὶ ὑποφει-
δομένως ἑαυτὸν ἐξεθείαζε· πλὴν περὶ Σάμου γράφων 
Ἀθηναίοις „ἐγὼ μὲν οὐκ ἂν“ φησὶν ”ὑμῖν ἐλευθέραν 
πόλιν ἔδωκα καὶ ἔνδοξον· ἔχετε δ' αὐτὴν λαβόντες παρὰ 
τοῦ τότε κυρίου καὶ πατρὸς ἐμοῦ προσαγορευομένου,” 
λέγων τὸν Φίλιππον. ὕστερον δὲ πληγῇ περιπεσὼν ὑπὸ 
τοξεύματος καὶ περιαλγὴς γενόμενος· „τοῦτο μὲν“ εἶπεν 
”ὦ φίλοι τὸ ῥέον αἷμα καὶ οὐκ (Hom. Il. 5, 340) 
 
      „ἰχώρ, οἷός πέρ τε ῥέει μακάρεσσι θεοῖσιν.” 
 
ἐπεὶ δὲ μεγάλης ποτὲ βροντῆς γενομένης καὶ πάντων 
ἐκπλαγέντων Ἀνάξαρχος ὁ σοφιστὴς παρὼν ἔφη πρὸς 
αὐτὸν ”μή τι σὺ τοιοῦτον ὁ τοῦ Διός;“ γελάσας ἐκεῖνος 
„οὐ βούλομαι γὰρ” εἶπε ”φοβερὸς εἶναι τοῖς φίλοις, ὥσπερ 
σύ με κελεύεις ὁ καταφαυλίζων μου τὸ δεῖπνον, ὅτι ταῖς 
τραπέζαις ἰχθύας ὁρᾷς ἐπικειμένους, οὐ σατραπῶν κεφα-
λάς.“ τῷ γὰρ ὄντι λέγεται τὸν Ἀνάξαρχον ἰχθυδίων 
Ἡφαιστίωνι πεμφθέντων ὑπὸ τοῦ βασιλέως τὸν προειρη-
μένον ἐπιφθέγξασθαι λόγον, οἷον ἐξευτελίζοντα καὶ κατει-
ρωνευόμενον τοὺς τὰ περίβλεπτα μεγάλοις πόνοις καὶ 
κινδύνοις διώκοντας, ὡς οὐδὲν ἢ μικρὸν ἐν ἡδοναῖς καὶ 
ἀπολαύσεσι πλέον ἔχοντας τῶν ἄλλων. ὁ δ' οὖν Ἀλέξανδρος 
καὶ ἀπὸ τῶν εἰρημένων δῆλός ἐστιν αὐτὸς οὐδὲν πεπον- 
θὼς οὐδὲ τετυφωμένος, ἀλλὰ τοὺς ἄλλους καταδουλού-
μενος τῇ δόξῃ τῆς θειότητος. 
  Εἰς δὲ Φοινίκην ἐπανελθὼν ἐξ Αἰγύπτου, θυσίας 
τοῖς θεοῖς καὶ πομπὰς ἐπετέλει καὶ χορῶν [ἐγ]κυκλίων 
καὶ τραγικῶν ἀγῶνας, οὐ μόνον ταῖς παρασκευαῖς, ἀλλὰ 
καὶ ταῖς ἁμίλλαις λαμπροὺς γενομένους. ἐχορήγουν γὰρ οἱ 
βασιλεῖς τῶν Κυπρίων, ὥσπερ Ἀθήνησιν οἱ κληρούμενοι 
κατὰ φυλάς, καὶ ἠγωνίζοντο θαυμαστῇ φιλοτιμίᾳ πρὸς 
ἀλλήλους. μάλιστα δὲ Νικοκρέων ὁ Σαλαμίνιος καὶ Πασι-
κράτης ὁ Σόλιος διεφιλονίκησαν. οὗτοι γὰρ ἔλαχον τοῖς 
ἐνδοξοτάτοις ὑποκριταῖς χορηγεῖν, Πασικράτης μὲν Ἀθη-
νοδώρῳ, Νικοκρέων δὲ Θεσσαλῷ, περὶ ὃν ἐσπουδάκει καὶ 
αὐτὸς Ἀλέξανδρος. οὐ μὴν διέφηνε τὴν σπουδὴν πρότερον 
ἢ ταῖς ψήφοις ἀναγορευθῆναι νικῶντα τὸν Ἀθηνόδωρον. 
τότε δ' ὡς ἔοικεν ἀπιὼν ἔφη τοὺς μὲν κριτὰς ἐπαινεῖν, 
αὐτὸς μέντοι μέρος ἂν ἡδέως προέσθαι τῆς βασιλείας ἐπὶ 
τῷ μὴ Θεσσαλὸν ἰδεῖν νενικημένον. ἐπεὶ δ' Ἀθηνόδωρος 
ὑπὸ τῶν Ἀθηναίων ζημιωθείς, ὅτι πρὸς τὸν ἀγῶνα τῶν 
Διονυσίων οὐκ ἀπήντησεν, ἠξίου γράψαι περὶ αὐτοῦ τὸν 
βασιλέα, τοῦτο μὲν οὐκ ἐποίησε, τὴν δὲ ζημίαν ἀπέστειλε 
παρ' ἑαυτοῦ. Λύκωνος δὲ τοῦ Σκαρφέως εὐημεροῦντος 
ἐν τῷ θεάτρῳ καὶ στίχον εἰς τὴν κωμῳδίαν ἐμβαλόντος 
αἴτησιν περιέχοντα δέκα ταλάντων, γελάσας ἔδωκε. 
  Δαρείου δὲ πέμψαντος ἐπιστολὴν πρὸς αὐτὸν καὶ φίλους 
δεομένους, μύρια μὲν ὑπὲρ τῶν ἑαλωκότων λαβεῖν τάλαντα, 
τὴν δ' ἐντὸς Εὐφράτου πᾶσαν ἔχοντα καὶ γήμαντα μίαν 
τῶν θυγατέρων φίλον εἶναι καὶ σύμμαχον, ἐκοινοῦτο τοῖς  
ἑταίροις· καὶ Παρμενίωνος εἰπόντος „ἐγὼ μὲν εἰ Ἀλέξ-
ανδρος ἤμην, ἔλαβον ἂν ταῦτα,” ”κἀγὼ νὴ Δία“ εἶπεν 
ὁ Ἀλέξανδρος, „εἰ Παρμενίων.” πρὸς δὲ τὸν Δαρεῖον 
ἔγραψεν, ὡς οὐδενὸς ἀτυχήσει τῶν φιλανθρώπων ἐλθὼν 
πρὸς αὐτόν, εἰ δὲ μή, αὐτὸς ἐπ' ἐκεῖνον ἤδη πορεύσεσθαι. 
  Ταχὺ μέντοι μετεμελήθη, τῆς Δαρείου γυναικὸς 
ἀποθανούσης ἐν ὠδῖσι, καὶ φανερὸς ἦν ἀνιώμενος ὡς 
ἐπίδειξιν οὐ μικρὰν ἀφῃρημένος χρηστότητος. ἔθαψεν οὖν 
τὴν ἄνθρωπον οὐδεμιᾶς πολυτελείας φειδόμενος. τῶν δὲ 
θαλαμηπόλων τις εὐνούχων, οἳ συνεαλώκεισαν ταῖς γυ-
ναιξίν, ἀποδρὰς ἐκ τοῦ στρατοπέδου καὶ πρὸς Δαρεῖον 
ἀφιππασάμενος, Τίρεως ὄνομα, φράζει τὸν θάνατον αὐτῷ 
τῆς γυναικός. ὡς δὲ πληξάμενος τὴν κεφαλὴν καὶ ἀνα-
κλαύσας ”φεῦ τοῦ Περσῶν“ ἔφη „δαίμονος, εἰ 〈δεῖ〉 τὴν 
βασιλέως γυναῖκα καὶ ἀδελφὴν οὐ μόνον αἰχμάλωτον 
γενέσθαι ζῶσαν, ἀλλὰ καὶ τελευτήσασαν ἄμοιρον κεῖσθαι 
ταφῆς βασιλικῆς,” ὑπολαβὼν ὁ θαλαμηπόλος ”ἀλλὰ τα-
φῆς γε χάριν“ εἶπεν „ὦ βασιλεῦ καὶ τιμῆς ἁπάσης καὶ 
τοῦ πρέποντος οὐδὲν ἔχεις αἰτιάσασθαι τὸν πονηρὸν δαί-
μονα Περσῶν. οὔτε γὰρ ζώσῃ τῇ δεσποίνῃ Στατείρᾳ καὶ 
μητρὶ σῇ καὶ τέκνοις 〈οὐδὲν〉 ἐνέδει τῶν πρόσθεν ἀγα-
θῶν καὶ καλῶν ἢ τὸ σὸν ὁρᾶν φῶς, ὃ πάλιν ἀναλάμψειε 
λαμπρὸν ὁ κύριος Ὠρομάσδης, οὔτ' ἀποθανοῦσα κόσμου 
τινὸς ἄμοιρος γέγονεν, ἀλλὰ καὶ πολεμίων τετίμηται 
δάκρυσιν. οὕτω γάρ ἐστι χρηστὸς κρατήσας Ἀλέξανδρος 
ὡς δεινὸς μαχόμενος.” ταῦτ' ἀκούσαντα Δαρεῖον ἡ ταραχὴ  
καὶ τὸ πάθος ἐξέφερε πρὸς ὑποψίας ἀτόπους, καὶ τὸν 
εὐνοῦχον ἐνδοτέρω τῆς σκηνῆς ἀπαγαγών, ”εἰ μὴ καὶ σὺ 
μετὰ τῆς Περσῶν“ ἔφη „τύχης μακεδονίζεις, ἀλλ' ἔτι 
σοι δεσπότης ἐγὼ Δαρεῖος, εἰπέ μοι σεβόμενος Μίθρου 
τε φῶς μέγα καὶ δεξιὰν βασίλειον, ἆρα μὴ τὰ μικρότατα 
τῶν Στατείρας κλαίω κακῶν, οἰκτρότερα δὲ ζώσης ἐπά-
σχομεν, καὶ μᾶλλον ἂν κατ' ἀξίαν ἐδυστυχοῦμεν ὠμῷ 
καὶ σκυθρωπῷ περιπεσόντες ἐχθρῷ; τί γὰρ εὐπρεπὲς 
ἀνδρὶ νέῳ πρὸς ἐχθροῦ γυναῖκα μέχρι τιμῆς τοσαύτης 
συμβόλαιον;” ἔτι λέγοντος αὐτοῦ καταβαλὼν ἐπὶ τοὺς 
πόδας Τίρεως αὑτὸν ἱκέτευεν εὐφημεῖν, καὶ μήτ' Ἀλέξ-
ανδρον ἀδικεῖν, μήτε τὴν τεθνεῶσαν ἀδελφὴν καὶ γυ-
ναῖκα καταισχύνειν, μήθ' αὑτοῦ τὴν μεγίστην ὧν ἔπταικεν 
ἀφαιρεῖσθαι παραμυθίαν, τὸ δοκεῖν ὑπ' ἀνδρὸς ἡττῆσθαι 
κρείττονος ἢ κατὰ τὴν ἀνθρωπίνην φύσιν, ἀλλὰ καὶ θαυ-
μάζειν Ἀλέξανδρον, ὡς πλείονα ταῖς Περσῶν γυναιξὶ 
σωφροσύνην ἢ Πέρσαις ἀνδρείαν ἐπιδεδειγμένον. ἅμα δ' 
ὅρκους τε φρικώδεις τοῦ θαλαμηπόλου κινοῦντος ὑπὲρ 
τούτων, καὶ περὶ τῆς ἄλλης ἐγκρατείας καὶ μεγαλοψυχίας 
τῆς Ἀλεξάνδρου λέγοντος, ἐξελθὼν πρὸς τοὺς ἑταίρους 
ὁ Δαρεῖος, καὶ 〈τὰς〉 χεῖρας ἀνατείνας πρὸς τὸν οὐρανόν, 
ἐπεύξατο· ”θεοὶ γενέθλιοι καὶ βασίλειοι, μάλιστα μὲν 
ἐμοὶ διδοίητε τὴν Περσῶν ἀρχὴν εἰς ὀρθὸν αὖθις σταθεῖ-
σαν ἐφ' οἷς ἐδεξάμην ἀγαθοῖς ἀπολαβεῖν, ἵνα κρατήσας 
ἀμείψωμαι τὰς Ἀλεξάνδρου χάριτας, ὧν εἰς τὰ φίλτατα 
πταίσας ἔτυχον· εἰ δ' ἄρα τις οὗτος εἱμαρτὸς ἥκει  
χρόνος, ὀφειλόμενος νεμέσει καὶ μεταβολῇ, παύσασθαι τὰ 
Περσῶν, μηδεὶς ἄλλος ἀνθρώπων καθίσειεν εἰς τὸν Κύρου 
θρόνον πλὴν Ἀλεξάνδρου.“ ταῦτα μὲν οὕτω γενέσθαι τε 
καὶ λεχθῆναί φασιν οἱ πλεῖστοι τῶν συγγραφέων. 
  Ἀλέξανδρος δὲ τὴν ἐντὸς τοῦ Εὐφράτου πᾶσαν 
ὑφ' ἑαυτῷ ποιησάμενος, ἤλαυνεν ἐπὶ Δαρεῖον, ἑκατὸν 
μυριάσι στρατοῦ καταβαίνοντα. καί τις αὐτῷ φράζει τῶν 
ἑταίρων, ὡς δὴ γέλωτος ἄξιον πρᾶγμα, τοὺς ἀκολούθους 
παίζοντας εἰς δύο μέρη διῃρηκέναι σφᾶς αὐτούς, ὧν 
ἑκατέρου στρατηγὸν εἶναι καὶ ἡγεμόνα, τὸν μὲν Ἀλέξαν-
δρον, τὸν δὲ Δαρεῖον ὑπ' αὐτῶν προσαγορευόμενον· ἀρξα-
μένους δὲ βώλοις ἀκροβολίζεσθαι πρὸς ἀλλήλους, εἶτα 
πυγμαῖς, τέλος ἐκκεκαῦσθαι τῇ φιλονικίᾳ καὶ μέχρι λίθων 
καὶ ξύλων, πολλοὺς καὶ δυσκαταπαύστους γεγονότας. 
ταῦτ' ἀκούσας ἐκέλευσεν αὐτοὺς μονομαχῆσαι τοὺς ἡγε-
μόνας, καὶ τὸν μὲν Ἀλέξανδρον αὐτὸς ὥπλισε, τὸν δὲ 
Δαρεῖον Φιλώτας. ἐθεᾶτο δ' ὁ στρατός, ἐν οἰωνῷ τινι τοῦ 
μέλλοντος τιθέμενος τὸ γιγνόμενον. ἰσχυρᾶς δὲ τῆς μάχης 
γενομένης, ἐνίκησεν ὁ καλούμενος Ἀλέξανδρος, καὶ δω-
ρεὰν ἔλαβε δώδεκα κώμας καὶ στολῇ Περσικῇ χρῆσθαι. 
ταῦτα μὲν οὖν Ἐρατοσθένης (FGrH 241 F 29) ἱστόρηκε. 
  Τὴν δὲ μεγάλην μάχην πρὸς Δαρεῖον οὐκ ἐν Ἀρβήλοις, 
ὥσπερ οἱ πολλοὶ γράφουσιν, ἀλλ' ἐν Γαυγαμήλοις γενέ-
σθαι συνέπεσε. σημαίνειν δέ φασιν οἶκον καμήλου τὴν 
διάλεκτον, ἐπεὶ τῶν πάλαι τις βασιλέων ἐκφυγὼν πολε-
μίους ἐπὶ καμήλου δρομάδος ἐνταῦθα καθίδρυσεν αὐτήν, 
ἀποτάξας τινὰς κώμας καὶ προσόδους εἰς τὴν ἐπιμέλειαν.  
  Ἡ μὲν οὖν σελήνη τοῦ Βοηδρομιῶνος ἐξέλιπε περὶ τὴν 
τῶν μυστηρίων τῶν Ἀθήνησιν ἀρχήν, ἑνδεκάτῃ δ' ἀπὸ 
τῆς ἐκλείψεως νυκτὶ τῶν στρατοπέδων 〈ἀλλήλων〉 ἐν ὄψει 
γεγονότων, Δαρεῖος μὲν 〈ἐν〉 ὅπλοις συνεῖχε τὴν δύναμιν, 
ὑπὸ λαμπάδων ἐπιπορευόμενος τὰς τάξεις· Ἀλέξανδρος δὲ 
τῶν Μακεδόνων ἀναπαυομένων αὐτὸς πρὸ τῆς σκηνῆς 
μετὰ τοῦ μάντεως Ἀριστάνδρου διέτριβεν, ἱερουργίας τινὰς 
ἀπορρήτους ἱερουργούμενος καὶ τῷ Φόβῳ σφαγιαζόμενος. 
οἱ δὲ πρεσβύτεροι τῶν ἑταίρων καὶ μάλιστα Παρμενίων, ὡς 
τὸ μὲν πεδίον τὸ μεταξὺ τοῦ Νιφάτου καὶ τῶν ὀρῶν τῶν 
Γορδυαίων ἅπαν ἑωρᾶτο καταλαμπόμενον τοῖς βαρβαρι-
κοῖς φέγγεσιν, ἀτέκμαρτος δέ τις φωνὴ συμμεμειγμένη 
καὶ θόρυβος ἐκ τοῦ στρατοπέδου καθάπερ ἐξ ἀχανοῦς 
προσήχει πελάγους, θαυμάσαντες τὸ πλῆθος καὶ πρὸς 
ἀλλήλους διαλεχθέντες, ὡς μέγα καὶ χαλεπὸν ἔργον εἴη 
συμπεσόντας ἐκ προφανοῦς τοσοῦτον ὤσασθαι πόλεμον, 
ἀπὸ τῶν ἱερῶν γενομένῳ τῷ βασιλεῖ προσελθόντες, ἔπει-
θον αὐτὸν ἐπιχειρῆσαι νύκτωρ τοῖς πολεμίοις καὶ τῷ 
σκότῳ τὸ φοβερώτατον συγκαλύψαι τοῦ μέλλοντος 
ἀγῶνος. ὁ δὲ τὸ μνημονευόμενον εἰπὼν „οὐ κλέπτω τὴν 
νίκην,” ἐνίοις μὲν ἔδοξε μειρακιώδη καὶ κενὴν ἀπόκρισιν 
πεποιῆσθαι, παίζων πρὸς τοσοῦτον κίνδυνον, ἐνίοις δὲ καὶ 
τῷ παρόντι θαρρεῖν καὶ στοχάζεσθαι τοῦ μέλλοντος 
ὀρθῶς, μὴ διδοὺς πρόφασιν ἡττηθέντι Δαρείῳ πρὸς ἄλλην 
αὖθις ἀναθαρρῆσαι πεῖραν, αἰτιωμένῳ τούτων νύκτα καὶ 
σκότος, ὡς ὄρη καὶ στενὰ καὶ θάλασσαν τῶν προτέρων. οὐ  
γὰρ ὅπλων οὐδὲ σωμάτων ἀπορίᾳ παύσεσθαι πολεμοῦντα 
Δαρεῖον ἀπὸ τηλικαύτης δυνάμεως καὶ χώρας τοσαύτης, 
ἀλλ' ὅταν ἀφῇ τὸ φρόνημα καὶ τὴν ἐλπίδα, δι' ἐμφανοῦς 
ἥττης κατὰ κράτος ἐξελεγχθείς. 
  Ἀπελθόντων δὲ τούτων, κατακλιθεὶς ὑπὸ σκηνὴν 
λέγεται τὸ λοιπὸν μέρος τῆς νυκτὸς ὕπνῳ βαθεῖ κρατη-
θῆναι παρὰ τὸ εἰωθός, ὥστε θαυμάζειν ἐπελθόντος 
ὄρθρου τοὺς ἡγεμόνας, καὶ παρ' αὑτῶν ἐξενεγκεῖν παράγ-
γελμα πρῶτον ἀριστοποιεῖσθαι τοὺς στρατιώτας· ἔπειτα 
τοῦ καιροῦ κατεπείγοντος, εἰσελθόντα Παρμενίωνα καὶ 
παραστάντα τῇ κλίνῃ δὶς ἢ τρὶς αὐτοῦ φθέγξασθαι τοὔ-
νομα, καὶ διεγερθέντος οὕτως ἐρωτᾶν, ὅ τι δὴ πεπονθὼς 
ὕπνον καθεύδοι νενικηκότος, οὐχὶ μέλλοντος ἀγωνιεῖσθαι 
τὸν μέγιστον τῶν ἀγώνων. τὸν δ' οὖν Ἀλέξανδρον εἰπεῖν 
διαμειδιάσαντα· ”τί γάρ; οὐκ ἤδη σοι νενικηκέναι δοκοῦ-
μεν, ἀπηλλαγμένοι τοῦ πλανᾶσθαι καὶ διώκειν ἐν πολλῇ 
καὶ κατεφθαρμένῃ φυγομαχοῦντα χώρᾳ Δαρεῖον;“ οὐ μό-
νον δὲ πρὸ τῆς μάχης, ἀλλὰ καὶ παρ' αὐτὸν τὸν κίνδυνον 
ἐπεδείξατο μέγαν καὶ συνεστηκότα τῷ λογίζεσθαι καὶ 
θαρρεῖν ἑαυτόν. 
  Ἔσχε γὰρ ὁ ἀγὼν ὑποτροπὴν καὶ σάλον ἐν τῷ εὐω-
νύμῳ κέρατι κατὰ Παρμενίωνα, τῆς Βακτριανῆς ἵππου 
ῥόθῳ πολλῷ καὶ μετὰ βίας παρεμπεσούσης εἰς τοὺς Μακε-
δόνας, Μαζαίου δὲ περιπέμψαντος ἔξω τῆς φάλαγγος ἱπ-
πεῖς τοῖς σκευοφυλακοῦσι προσβαλοῦντας. διὸ καὶ θορυ-
βούμενος ὑπ' ἀμφοτέρων ὁ Παρμενίων ἀπέστειλε πρὸς 
Ἀλέξανδρον ἀγγέλους, φράζοντας οἴχεσθαι τὸν χάρακα καὶ  
τὰς ἀποσκευάς, εἰ μὴ κατὰ τάχος βοήθειαν ἰσχυρὰν ἀπὸ 
τοῦ στόματος πέμψειε τοῖς ὄπισθεν. ἔτυχε μὲν οὖν κατ' 
ἐκεῖνο καιροῦ τοῖς περὶ αὐτὸν ἐφόδου διδοὺς σημεῖον· 
ὡς δ' ἤκουσε τὰ παρὰ τοῦ Παρμενίωνος, οὐκ ἔφη σω-
φρονεῖν αὐτὸν οὐδ' ἐντὸς εἶναι τῶν λογισμῶν, ἀλλ' ἐπι-
λελῆσθαι ταραττόμενον, ὅτι νικῶντες μὲν προσκτήσονται 
καὶ τὰ τῶν πολεμίων, ἡττωμένοις δὲ φροντιστέον οὐ 
χρημάτων οὐδ' ἀνδραπόδων, ἀλλ' ὅπως ἀποθανοῦνται 
καλῶς καὶ λαμπρῶς ἀγωνιζόμενοι. 
  Ταῦτ' ἐπιστείλας Παρμενίωνι, τὸ κράνος περιέθετο, 
τὸν δ' ἄλλον ὁπλισμὸν εὐθὺς ἀπὸ σκηνῆς εἶχεν, ὑπένδυμα 
τῶν Σικελικῶν ζωστόν, ἐπὶ δὲ τούτῳ θώρακα διπλοῦν 
λινοῦν ἐκ τῶν ληφθέντων ἐν Ἰσσῷ. τὸ δὲ κράνος ἦν μὲν 
σιδηροῦν, ἔστιλβε δ' ὥσπερ ἄργυρος καθαρός, ἔργον 
Θεοφίλου· συνήρμοστο δ' αὐτῷ περιτραχήλιον ὁμοίως 
σιδηροῦν, λιθοκόλλητον· μάχαιραν δὲ θαυμαστὴν βαφῇ 
καὶ κουφότητι, δωρησαμένου τοῦ Κιτιέων βασιλέως, [ἣν] 
εἶχεν, ἠσκημένος τὰ πολλὰ χρῆσθαι μαχαίρᾳ παρὰ τὰς 
μάχας. ἐπιπόρπωμα δ' ἐφόρει τῇ μὲν ἐργασίᾳ σοβαρώ-
τερον ἢ κατὰ τὸν ἄλλον ὁπλισμόν· ἦν γὰρ ἔργον Ἑλικῶνος 
τοῦ παλαιοῦ, τιμὴ δὲ τῆς Ῥοδίων πόλεως, ὑφ' ἧς ἐδόθη 
δῶρον· ἐχρῆτο δὲ καὶ τούτῳ πρὸς τοὺς ἀγῶνας. ἄχρι μὲν 
οὖν συντάττων τι τῆς φάλαγγος ἢ παρακελευόμενος ἢ 
διδάσκων ἢ ἐφορῶν παρεξήλαυνεν, ἄλλον ἵππον εἶχε, τοῦ 
Βουκεφάλα φειδόμενος, ἤδη παρήλικος ὄντος· χωροῦντι 
δὲ πρὸς ἔργον ἐκεῖνος προσήγετο, καὶ μεταβὰς εὐθὺς 
ἦρχεν ἐφόδου. 
  Τότε δὲ τοῖς Θετταλοῖς πλεῖστα διαλεχθεὶς καὶ 
τοῖς ἄλλοις Ἕλλησιν, ὡς ἐπέρρωσαν αὐτὸν βοῶντες ἄγειν  
ἐπὶ τοὺς βαρβάρους, τὸ ξυστὸν εἰς τὴν ἀριστερὰν μετα-
λαβών, τῇ δεξιᾷ παρεκάλει τοὺς θεούς, ὡς Καλλισθέ-
νης φησίν (FGrH 124 F 36), ἐπευχόμενος, εἴπερ ὄντως 
Διόθεν ἐστὶ γεγονώς, ἀμῦναι καὶ συνεπιρρῶσαι τοὺς 
Ἕλληνας. ὁ δὲ μάντις Ἀρίστανδρος, χλανίδα λευκὴν ἔχων 
καὶ χρυσοῦν στέφανον, ἐπεδείκνυτο παριππεύων ἀετὸν 
ὑπὲρ κεφαλῆς Ἀλεξάνδρου συνεπαιωρούμενον καὶ κατευ-
θύνοντα τὴν πτῆσιν ὄρθιον ἐπὶ τοὺς πολεμίους, ὥστε πολὺ 
μὲν θάρσος ἐγγενέσθαι τοῖς ὁρῶσιν, ἐκ δὲ τοῦ θαρρεῖν 
καὶ παρακαλεῖν ἀλλήλους δρόμῳ τοῖς ἱππεῦσιν ἱεμένοις 
ἐπὶ τοὺς πολεμίους ἐπικυμαίνειν τὴν φάλαγγα. πρὶν δὲ 
συμμεῖξαι τοὺς πρώτους, ἐξέκλιναν οἱ βάρβαροι, καὶ διωγ-
μὸς ἦν πολὺς, εἰς τὰ μέσα συνελαύνοντος Ἀλεξάνδρου τὸ 
νικώμενον, ὅπου Δαρεῖος ἦν. πόρρωθεν γὰρ αὐτὸν κατεῖδε, 
διὰ τῶν προτεταγμένων ἐν βάθει τῆς βασιλικῆς ἴλης 
ἐκφανέντα, καλὸν ἄνδρα καὶ μέγαν ἐφ' ἅρματος ὑψηλοῦ 
βεβῶτα, πολλοῖς ἱππεῦσι καὶ λαμπροῖς καταπεφραγμένον, 
εὖ μάλα συνεσπειραμένοις περὶ τὸ ἅρμα καὶ παρατεταγ-
μένοις δέχεσθαι τοὺς πολεμίους. ἀλλὰ δεινὸς ὀφθεὶς 
ἐγγύθεν Ἀλέξανδρος, καὶ τοὺς φεύγοντας ἐμβαλὼν εἰς 
τοὺς μένοντας, ἐξέπληξε καὶ διεσκέδασε τὸ πλεῖστον. οἱ 
δ' ἄριστοι καὶ γενναιότατοι πρὸ τοῦ βασιλέως φονευό-
μενοι καὶ κατ' ἀλλήλων πίπτοντες, ἐμποδὼν τῆς διώ-
ξεως ἦσαν, ἐμπλεκόμενοι καὶ περισπαίροντες αὑτοῖς καὶ 
ἵπποις. Δαρεῖος δέ, τῶν δεινῶν ἁπάντων ἐν ὀφθαλμοῖς 
ὄντων, καὶ τῶν προτεταγμένων δυνάμεων ἐρειπομένων 
εἰς αὐτόν, ὡς οὐκ ἦν ἀποστρέψαι τὸ ἅρμα καὶ διεξελάσαι  
ῥᾴδιον, ἀλλ' οἵ τε τροχοὶ συνείχοντο πτώμασι πεφυρμένοι 
τοσούτοις, οἵ θ' ἵπποι καταλαμβανόμενοι καὶ ἀποκρυπτό-
μενοι τῷ πλήθει τῶν νεκρῶν, ἐξήλλοντο καὶ συνετάραττον 
τὸν ἡνίοχον, ἀπολείπει μὲν τὸ ἅρμα καὶ τὰ ὅπλα, θήλειαν 
δ' ὥς φασι νεοτόκον ἵππον περιβὰς ἔφυγεν. οὐ μὴν τότε γ' 
ἂν ἐδόκει διαφυγεῖν, εἰ μὴ πάλιν ἧκον ἕτεροι παρὰ τοῦ 
Παρμενίωνος ἱππεῖς μετακαλοῦντες Ἀλέξανδρον, ὡς συν-
εστώσης ἔτι πολλῆς δυνάμεως ἐκεῖ καὶ τῶν πολεμίων οὐκ 
ἐνδιδόντων. ὅλως γὰρ αἰτιῶνται Παρμενίωνα κατ' ἐκείνην 
τὴν μάχην νωθρὸν γενέσθαι καὶ δύσεργον, εἴτε τοῦ γήρως 
ἤδη τι παραλύοντος τῆς τόλμης, εἴτε τὴν ἐξουσίαν καὶ 
τὸν ὄγκον, ὡς Καλλισθένης φησί (FGrH 124 F 36), τῆς 
Ἀλεξάνδρου δυνάμεως βαρυνόμενον καὶ προσφθονοῦντα. 
τότε δ' οὖν ὁ βασιλεὺς ἀνιαθεὶς τῇ μεταπέμψει, τοῖς 
μὲν στρατιώταις οὐκ ἔφρασε τὸ ἀληθές, ἀλλ' ὡς ἄδην 
ἔχων τοῦ φονεύειν, καὶ σκότους ὄντος, ἀνάκλησιν ἐσή-
μανεν· ἐλαύνων δὲ πρὸς τὸ κινδυνεῦον μέρος, ἤκουσε καθ' 
ὁδὸν ἡττῆσθαι παντάπασι καὶ φεύγειν τοὺς πολεμίους. 
  Τοῦτο τῆς μάχης ἐκείνης λαβούσης τὸ πέρας, ἡ μὲν 
ἀρχὴ παντάπασιν ἡ Περσῶν ἐδόκει καταλελύσθαι, βασι-
λεὺς δὲ τῆς Ἀσίας Ἀλέξανδρος ἀνηγορευμένος, ἔθυε τοῖς 
θεοῖς μεγαλοπρεπῶς, καὶ τοῖς φίλοις ἐδωρεῖτο πλούτους 
καὶ οἴκους καὶ ἡγεμονίας. φιλοτιμούμενος δὲ πρὸς τοὺς 
Ἕλληνας, ἔγραψε τὰς τυραννίδας πάσας καταλυθῆναι καὶ 
πολιτεύειν αὐτονόμους, ἰδίᾳ δὲ Πλαταιεῦσι τὴν πόλιν 
ἀνοικοδομεῖν, ὅτι τὴν χώραν οἱ πατέρες αὐτῶν ἐναγωνί-
σασθαι τοῖς Ἕλλησιν ὑπὲρ τῆς ἐλευθερίας παρέσχον.  
ἔπεμψε δὲ καὶ Κροτωνιάταις εἰς Ἰταλίαν μέρος τῶν λα-
φύρων, τὴν Φαΰλλου τοῦ ἀθλητοῦ τιμῶν προθυμίαν καὶ 
ἀρετήν, ὃς περὶ τὰ Μηδικά, τῶν ἄλλων Ἰταλιωτῶν ἀπ-
εγνωκότων τοὺς Ἕλληνας, ἰδιόστολον ἔχων ναῦν ἔπλευσεν 
εἰς Σαλαμῖνα, τοῦ κινδύνου συμμεθέξων. οὕτω τις εὐμενὴς 
ἦν πρὸς ἅπασαν ἀρετὴν καὶ καλῶν ἔργων φύλαξ καὶ 
οἰκεῖος. 
  Ἐπιὼν δὲ τὴν Βαβυλωνίαν, ἅπασαν εὐθὺς ἐπ' αὐτῷ 
γενομένην, ἐθαύμασε μάλιστα τό τε χάσμα τοῦ πυρὸς ἐν 
† Ἐκβατάνοις, ὥσπερ ἐκ πηγῆς συνεχῶς ἀναφερομένου, 
καὶ τὸ ῥεῦμα τοῦ νάφθα, λιμνάζοντος διὰ τὸ πλῆθος οὐ 
πόρρω τοῦ χάσματος· ὃς τἆλλα μὲν ἀσφάλτῳ προσέοικεν, 
οὕτω δ' εὐπαθὴς πρὸς τὸ πῦρ ἐστιν, ὥστε πρὶν ἢ θιγεῖν 
τὴν φλόγα δι' αὐτῆς τῆς περὶ τὸ φῶς ἐξαπτόμενος αὐγῆς 
τὸν μεταξὺ πολλάκις ἀέρα συνεκκαίειν. ἐπιδεικνύμενοι δὲ 
τὴν φύσιν αὐτοῦ καὶ δύναμιν οἱ βάρβαροι τὸν ἄγοντα πρὸς 
τὴν κατάλυσιν τοῦ βασιλέως στενωπὸν ἐλαφρῶς τῷ φαρ-
μάκῳ κατεψέκασαν· εἶτα στάντες ἐπ' ἄκρῳ τοὺς λαμπτῆ-
ρας τοῖς βεβρεγμένοις προσέθηκαν· ἤδη γὰρ συνεσκόταζε. 
τῶν δὲ πρώτων εὐθὺς ἁψαμένων, οὐκ ἔσχεν ἡ 〈ἐπι〉νομὴ 
χρόνον αἰσθητόν, ἀλλ' ἅμα νοήματι διῖκτο πρὸς θάτερον 
πέρας, καὶ πῦρ ἐγεγόνει συνεχὲς ὁ στενωπός.  
  Ἦν δέ τις Ἀθηνοφάνης Ἀθηναῖος τῶν περὶ ἄλειμμα 
καὶ λουτρὸν εἰωθότων τὸ σῶμα θεραπεύειν τοῦ βασιλέως 
καὶ τὴν διάνοιαν ἐμμελῶς ἀπάγειν ἐπὶ τὸ ῥᾴθυμον. οὗτος 
ἐν τῷ λουτρῶνι τότε παιδαρίου τῷ Ἀλεξάνδρῳ παρ-
εστῶτος εὐτελοῦς σφόδρα καὶ γελοίου τὴν ὄψιν, ᾄδοντος 
δὲ χαριέντως, Στέφανος ἐκαλεῖτο, „βούλει” φησὶν ”ὦ βα-
σιλεῦ διάπειραν ἐν Στεφάνῳ τοῦ φαρμάκου λάβωμεν; ἂν 
γὰρ ἅψηται τούτου καὶ μὴ κατασβεσθῇ, παντάπασιν ἂν 
φαίην ἄμαχον καὶ δεινὴν αὐτοῦ τὴν δύναμιν εἶναι.“ 
προθύμως δέ πως καὶ τοῦ παιδαρίου διδόντος ἑαυτὸν 
πρὸς τὴν πεῖραν, ἅμα τῷ περιαλεῖψαι καὶ θιγεῖν ἐξήν-
θησε φλόγα τοσαύτην τὸ σῶμα καὶ πυρὶ κατεσχέθη τὸ 
πᾶν, ὥστε τὸν Ἀλέξανδρον εἰς πᾶν ἀπορίας καὶ δέους 
ἐλθεῖν. εἰ δὲ μὴ κατὰ τύχην πολλοὶ παρῆσαν ἀγγεῖα πρὸς 
τὸ λουτρὸν ὕδατος διὰ χειρῶν ἔχοντες, οὐκ ἂν ἔφθασεν ἡ 
βοήθεια τὴν ἐπινομήν. ἀλλὰ καὶ τότε μόγις κατέσβεσαν 
τὸ σῶμα τοῦ παιδὸς δι' ὅλου πῦρ γενόμενον, καὶ μετὰ 
ταῦτα χαλεπῶς ἔσχεν. 
  Εἰκότως οὖν ἔνιοι τὸν μῦθον ἀνασῴζοντες πρὸς τὴν 
ἀλήθειαν, τοῦτό φασιν εἶναι τὸ τῆς Μηδείας φάρμακον, ᾧ 
τὸν τραγῳδούμενον στέφανον καὶ τὸν πέπλον ἔχρισεν. οὐ 
γὰρ ἐξ αὐτῶν ἐκείνων οὐδ' ἀπ' αὐτομάτου λάμψαι τὸ 
πῦρ, ἀλλὰ φλογὸς ἐγγύθεν παρατεθείσης ὀξεῖαν ὁλκὴν καὶ 
συναφὴν ἄδηλον αἰσθήσει γενέσθαι. τὰς γὰρ ἀκτῖνας καὶ 
τὰ ῥεύματα τοῦ πυρὸς ἄπωθεν ἐπερχόμενα, τοῖς μὲν 
ἄλλοις σώμασι φῶς καὶ θερμότητα προσβάλλειν μόνον, ἐν 
δὲ τοῖς [ἄλλοις] ξηρότητα πνευματικὴν ἢ νοτίδα λιπαρὰν 
καὶ διαρκῆ κεκτημένοις ἀθροιζόμενα καὶ πυριγονοῦντα  
μεταβάλλειν ὀξέως τὴν ὕλην. παρεῖχε δ' ἀπορίαν ἡ γένεσις 
**** εἴτε μᾶλλον ὑπέκκαυμα τῆς φλογὸς ὑπορρεῖ τὸ ὑγρὸν 
ἐκ τῆς γῆς, φύσιν λιπαρὰν καὶ πυριγόνον ἐχούσης. καὶ γάρ 
ἐστιν ἡ Βαβυλωνία σφόδρα πυρώδης, ὥστε τὰς μὲν κριθὰς 
χαμόθεν ἐκπηδᾶν καὶ ἀποπάλλεσθαι πολλάκις, οἷον ὑπὸ 
φλεγμονῆς τῶν τόπων σφυγμοὺς ἐχόντων, τοὺς δ' ἀνθρώ-
πους ἐν τοῖς καύμασιν ἐπ' ἀσκῶν πεπληρωμένων ὕδατος 
καθεύδειν. Ἅρπαλος δὲ τῆς χώρας ἀπολειφθεὶς ἐπι-
μελητής, καὶ φιλοκαλῶν Ἑλληνικαῖς φυτείαις διακοσμῆσαι 
τὰ βασίλεια καὶ τοὺς περιπάτους, τῶν μὲν ἄλλων ἐκρά-
τησε, τὸν δὲ κιττὸν οὐκ ἔστεξεν ἡ γῆ μόνον, ἀλλ' ἀεὶ 
διέφθειρεν οὐ φέροντα τὴν κρᾶσιν· ἡ μὲν γὰρ πυρώδης, ὁ 
δὲ φιλόψυχρος. τῶν μὲν οὖν τοιούτων παρεκβάσεων, ἂν 
μέτρον ἔχωσιν, ἧττον ἴσως οἱ δύσκολοι κατηγορ〈ήσ〉ουσιν. 
  Ἀλέξανδρος δὲ Σούσων κυριεύσας, παρέλαβεν ἐν 
τοῖς βασιλείοις τετρακισμύρια τάλαντα νομίσματος, τὴν 
δ' ἄλλην κατασκευὴν καὶ πολυτέλειαν ἀδιήγητον. ὅπου 
φασὶ καὶ πορφύρας Ἑρμιονικῆς εὑρεθῆναι τάλαντα πεντα-
κισχίλια, συγκειμένης μὲν ἐξ ἐτῶν δέκα δεόντων διακο-
σίων, πρόσφατον δὲ τὸ ἄνθος ἔτι καὶ νεαρὸν φυλαττούσης. 
αἴτιον δὲ τούτου φασὶν εἶναι τὸ τὴν βαφὴν διὰ μέλιτος 
γίνεσθαι τῶν ἁλουργῶν, δι' ἐλαίου δὲ λευκοῦ τῶν λευκῶν· 
καὶ γὰρ τούτων τὸν ἴσον χρόνον ἐχόντων τὴν λαμπρότητα 
καθαρὰν καὶ στίλβουσαν ὁρᾶσθαι. Δίνων δέ φησι (FGrH 
690 F 23b) καὶ ὕδωρ ἀπό τε τοῦ Νείλου καὶ τοῦ Ἴστρου 
μετὰ τῶν ἄλλων μεταπεμπομένους εἰς τὴν γάζαν ἀπο-
τίθεσθαι τοὺς βασιλεῖς, οἷον ἐκβεβαιουμένους τὸ μέγεθος 
τῆς ἀρχῆς καὶ τὸ κυριεύειν ἁπάντων.  
  Τῆς δὲ Περσίδος οὔσης διὰ τραχύτητα δυσεμβόλου 
καὶ φυλαττομένης ὑπὸ 〈τῶν〉 γενναιοτάτων Περσῶν 
(Δαρεῖος μὲν γὰρ ἐπεφεύγει), γίγνεταί τινος περιόδου 
κύκλον ἐχούσης οὐ πολὺν ἡγεμὼν αὐτῷ δίγλωσσος 
ἄνθρωπος, ἐκ πατρὸς Λυκίου, μητρὸς δὲ Περσίδος γε-
γονώς· ὅ φασιν ἔτι παιδὸς ὄντος Ἀλεξάνδρου τὴν Πυθίαν 
προειπεῖν, ὡς Λύκιος ἔσται καθηγεμὼν Ἀλεξάνδρῳ τῆς 
ἐπὶ Πέρσας πορείας **** 
  Φόνον μὲν οὖν ἐνταῦθα πολὺν τῶν ἁλισκομένων γενέ-
σθαι συνέπεσε· γράφει γὰρ αὐτός, ὡς νομίζων αὐτῷ τοῦτο 
λυσιτελεῖν, ἐκέλευεν ἀποσφάττεσθαι τοὺς ἀνθρώπους· 
νομίσματος δ' εὑρεῖν πλῆθος ὅσον ἐν Σούσοις, τὴν δ' ἄλλην 
κατασκευὴν καὶ τὸν πλοῦτον ἐκκομισθῆναί φασι μυρίοις 
ὀρικοῖς ζεύγεσι καὶ πεντακισχιλίαις καμήλοις. Ξέρξου δ' 
ἀνδριάντα μέγαν θεασάμενος ὑπὸ πλήθους τῶν ὠθου-
μένων εἰς τὰ βασίλεια πλημμελῶς ἀνατετραμμένον, ἐπ-
έστη, καὶ καθάπερ ἔμψυχον προσαγορεύσας „πότερόν 
σε” εἶπε ”διὰ τὴν ἐπὶ τοὺς Ἕλληνας στρατείαν κείμενον 
παρέλθωμεν, ἢ διὰ τὴν ἄλλην μεγαλοφροσύνην καὶ ἀρετὴν 
ἐγείρωμεν;“ τέλος δὲ πολὺν χρόνον πρὸς ἑαυτῷ γενό-
μενος καὶ σιωπήσας, παρῆλθε. βουλόμενος δὲ τοὺς στρα-
τιώτας ἀναλαβεῖν (καὶ γὰρ ἦν χειμῶνος ὥρα), τέσσαρας 
μῆνας αὐτόθι διήγαγε. 
  Λέγεται δὲ καθίσαντος αὐτοῦ τὸ πρῶτον ὑπὸ τὸν χρυ-
σοῦν οὐρανίσκον ἐν τῷ βασιλικῷ θρόνῳ, τὸν Κορίνθιον 
Δημάρατον, εὔνουν ὄντ' ἄνδρα καὶ πατρῷον φίλον 
Ἀλεξάνδρου, πρεσβυτικῶς ἐπιδακρῦσαι καὶ εἰπεῖν, ὡς  
μεγάλης ἡδονῆς ἐστεροῖντο τῶν Ἑλλήνων οἱ τεθνηκότες 
πρὶν ἰδεῖν Ἀλέξανδρον ἐν τῷ Δαρείου θρόνῳ καθήμενον. 
  Ἐκ τούτου μέλλων ἐξελαύνειν ἐπὶ Δαρεῖον, ἔτυχε 
μὲν εἰς μέθην τινὰ καὶ παιδιὰν τοῖς ἑταίροις ἑαυτὸν 
δεδωκώς, ὥστε καὶ γύναια συμπίνειν, ἐπὶ κῶμον ἥκοντα 
πρὸς τοὺς ἐραστάς. ἐν δὲ τούτοις εὐδοκιμοῦσα μάλιστα 
Θαῒς ἡ Πτολεμαίου τοῦ βασιλεύσαντος ὕστερον ἑταίρα, 
γένος Ἀττική, τὰ μὲν ἐμμελῶς ἐπαινοῦσα, τὰ δὲ παίζουσα 
πρὸς τὸν Ἀλέξανδρον, ἅμα τῇ μέθῃ λόγον εἰπεῖν προήχθη, 
τῷ μὲν τῆς πατρίδος ἤθει πρέποντα, μείζονα δ' ἢ καθ' 
αὑτήν. ἔφη γάρ, ὧν πεπόνηκε πεπλανημένη τὴν Ἀσίαν, 
ἀπολαμβάνειν χάριν ἐκείνης τῆς ἡμέρας, ἐντρυφῶσα τοῖς 
ὑπερηφάνοις Περσῶν βασιλείοις· ἔτι δ' ἂν ἥδιον ὑπο-
πρῆσαι κωμάσασα τὸν Ξέρξου τοῦ κατακαύσαντος τὰς 
Ἀθήνας οἶκον, αὐτὴ τὸ πῦρ ἅψασα τοῦ βασιλέως ὁρῶντος, 
ὡς ἂν λόγος ἔχῃ πρὸς ἀνθρώπους, ὅτι τῶν ναυμάχων καὶ 
πεζομάχων ἐκείνων στρατηγῶν τὰ μετ' Ἀλεξάνδρου γύ-
ναια μείζονα δίκην ἐπέθηκε Πέρσαις ὑπὲρ τῆς Ἑλλάδος. 
ἅμα δὲ τῷ λόγῳ τούτῳ κρότου καὶ θορύβου γενομένου 
καὶ παρακελεύσεως τῶν ἑταίρων καὶ φιλοτιμίας, ἐπι-
σπασθεὶς ὁ βασιλεὺς καὶ ἀναπηδήσας ἔχων στέφανον καὶ 
λαμπάδα προῆγεν· οἱ δ' ἑπόμενοι κώμῳ καὶ βοῇ περι-
ίσταντο τὰ βασίλεια, καὶ τῶν ἄλλων Μακεδόνων οἱ 
πυνθανόμενοι συνέτρεχον μετὰ λαμπάδων χαίροντες. ἤλπι-
ζον γὰρ ὅτι τοῖς οἴκοι προσέχοντός ἐστι τὸν νοῦν καὶ μὴ 
μέλλοντος ἐν βαρβάροις οἰκεῖν τὸ πιμπράναι τὰ βασίλεια 
καὶ διαφθείρειν. οἱ μὲν οὕτω ταῦτα γενέσθαι φασίν, οἱ  
δ' ἀπὸ γνώμης· ὅτι δ' οὖν μετενόησε ταχὺ καὶ κατασβέσαι 
προσέταξεν, ὁμολογεῖται. 
  Φύσει δ' ὢν μεγαλοδωρότατος, ἔτι μᾶλλον ἐπέδω-
κεν εἰς τοῦτο τῶν πραγμάτων αὐξομένων· καὶ προσῆν 
ἡ φιλοφροσύνη, μεθ' ἧς μόνης ὡς ἀληθῶς οἱ διδόντες 
χαρίζονται. μνησθήσομαι δ' ὀλίγων. Ἀρίστων ὁ τῶν 
Παιόνων ἡγούμενος, ἀποκτείνας πολέμιον ἄνδρα καὶ τὴν 
κεφαλὴν ἐπιδειξάμενος αὐτῷ, „τοῦτ'” εἶπεν ”ὦ βασιλεῦ 
παρ' ἡμῖν ἐκπώματος χρυσοῦ τιμᾶται τὸ δῶρον.“ ὁ δ' 
Ἀλέξανδρος γελάσας „κενοῦ γ'” εἶπεν, ”ἐγὼ δέ σοι μεστὸν 
ἀκράτου προπίομαι.“ τῶν δὲ πολλῶν τις Μακεδόνων 
ἤλαυνεν ἡμίονον, βασιλικὸν χρυσίον κομίζοντα· κάμνοντος 
δὲ τοῦ κτήνους, αὐτὸς ἀράμενος ἐκόμιζε τὸ φορτίον. 
ἰδὼν οὖν ὁ βασιλεὺς θλιβόμενον αὐτὸν σφόδρα καὶ 
πυθόμενος τὸ πρᾶγμα, μέλλοντος κατατίθεσθαι, „μὴ 
κάμῃς” εἶπεν, ”ἀλλὰ πρόσθες ἔτι τὴν λοιπὴν ὁδὸν ἐπὶ 
τὴν σκηνήν, ἑαυτῷ τοῦτο κομίσας.“ ὅλως δ' ἤχθετο τοῖς 
μὴ λαμβάνουσι μᾶλλον ἢ τοῖς αἰτοῦσι. καὶ Φωκίωνι μὲν 
ἔγραψεν ἐπιστολήν, ὡς οὐ χρησόμενος αὐτῷ φίλῳ τὸ 
λοιπόν, εἰ διωθοῖτο τὰς χάριτας. Σεραπίωνι δὲ τῶν ἀπὸ 
σφαίρας τινὶ νεανίσκων οὐδὲν ἐδίδου διὰ τὸ μηδὲν αἰτεῖν. 
ὡς οὖν εἰς τὸ σφαιρίζειν παραγενόμενος ὁ Σεραπίων ἄλλοις 
ἔβαλλε τὴν σφαῖραν, εἰπόντος δὲ τοῦ βασιλέως „ἐμοὶ δ' οὐ 
δίδως;” ”οὐ γὰρ αἰτεῖς“ εἶπε, τούτῳ μὲν δὴ γελάσας 
πολλὰ δέδωκε. Πρωτέᾳ δέ τινι τῶν περὶ σκώμματα καὶ 
πότον οὐκ ἀμούσων ἔδοξε δι' ὀργῆς γεγονέναι· τῶν δὲ 
φίλων δεομένων κἀκείνου δακρύοντος, ἔφη διαλλάτ- 
τεσθαι· κἀκεῖνος „οὐκοῦν” εἶπεν ”ὦ βασιλεῦ δός τί μοι 
πιστὸν πρῶτον.“ ἐκέλευσεν οὖν αὐτῷ πέντε τάλαντα δο-
θῆναι. περὶ δὲ τῶν τοῖς φίλοις καὶ τοῖς σωματοφύλαξι 
νεμομένων πλούτων, ἡλίκον εἶχον ὄγκον, ἐμφαίνει δι' 
ἐπιστολῆς Ὀλυμπιάς, ἣν ἔγραψε πρὸς αὐτόν. „ἄλλως” 
φησὶν ”εὖ ποίει τοὺς φίλους καὶ ἐνδόξους ἔχε· νῦν δ' ἰσο-
βασιλέας πάντας ποιεῖς, καὶ πολυφιλίας παρασκευάζεις 
αὐτοῖς, ἑαυτὸν δ' ἐρημοῖς.“ πολλάκις δὲ τοιαῦτα τῆς 
Ὀλυμπιάδος γραφούσης, ἐφύλαττεν ἀπόρρητα τὰ γράμ-
ματα, πλὴν ἅπαξ Ἡφαιστίωνος ὥσπερ εἰώθει λυθεῖσαν 
ἐπιστολὴν αὐτῷ συναναγινώσκοντος, οὐκ ἐκώλυσεν, ἀλλὰ 
τὸν δακτύλιον ἀφελόμενος τὸν αὑτοῦ, προσέθηκε τῷ 
ἐκείνου στόματι τὴν σφραγῖδα. Μαζαίου δὲ τοῦ μεγίστου 
παρὰ Δαρείῳ γενομένου παιδὶ σατραπείαν ἔχοντι δευτέραν 
προσετίθει μείζονα. παραιτούμενος δ' ἐκεῖνος εἶπεν· „ὦ 
βασιλεῦ, τότε μὲν ἦν εἷς Δαρεῖος, νῦν δὲ σὺ πολλοὺς 
πεποίηκας Ἀλεξάνδρους.” Παρμενίωνι μὲν οὖν τὸν Βαγώου 
ἔδωκεν οἶκον, ἐν ᾧ λέγεται τῶν περισσῶν ἱματισμὸν 
χιλίων ταλάντων εὑρεθῆναι. πρὸς δ' Ἀντίπατρον ἔγραφε 
κελεύων ἔχειν φύλακας τοῦ σώματος ὡς ἐπιβουλευόμε-
νον. τῇ δὲ μητρὶ πολλὰ μὲν ἐδωρεῖτο καὶ κατέπεμπεν, 
οὐκ εἴα δὲ πολυπραγμονεῖν οὐδὲ παραστρατηγεῖν· ἐγκα-
λούσης δὲ πρᾴως ἔφερε τὴν χαλεπότητα. πλὴν ἅπαξ ποτ' 
Ἀντιπάτρου μακρὰν κατ' αὐτῆς γράψαντος ἐπιστολήν, 
ἀναγνοὺς ἀγνοεῖν εἶπεν Ἀντίπατρον, ὅτι μυρίας ἐπιστολὰς 
ἓν δάκρυον ἀπαλείφει μητρός.  
  Ἐπεὶ δὲ τοὺς περὶ αὑτὸν ἑώρα παντάπασιν ἐκτε-
τρυφηκότας καὶ φορτικοὺς ταῖς διαίταις καὶ πολυτελείαις 
ὄντας, ὥσθ' Ἅγνωνα μὲν τὸν Τήϊον ἀργυροῦς ἐν ταῖς 
κρηπῖσιν ἥλους φορεῖν, Λεοννάτῳ δὲ πολλαῖς καμήλοις 
ἀπ' Αἰγύπτου κόνιν εἰς τὰ γυμνάσια παρακομίζεσθαι, 
Φιλώτᾳ δὲ πρὸς θήρας σταδίων ἑκατὸν αὐλαίας † γεγονέναι, 
μύρῳ δὲ χρωμένους ἰέναι πρὸς ἄλειμμα καὶ λουτρὸν 
ὅσῳ 〈πρότερον〉 οὐδ' ἐλαίῳ, τρίπτας δὲ καὶ κατευναστὰς 
περιαγομένους, ἐπετίμησε πρᾴως καὶ φιλοσόφως, θαυ-
μάζειν φάμενος, εἰ τοσούτους ἠγωνισμένοι καὶ τηλικού-
τους ἀγῶνας, οὐ μνημονεύουσιν ὅτι τῶν καταπονηθέντων 
οἱ καταπονήσαντες ἥδιον καθεύδουσιν, οὐδ' ὁρῶσι τοῖς 
Περσῶν βίοις τοὺς ἑαυτῶν παραβάλλοντες, ὅτι δουλικώ-
τατον μέν ἐστι τὸ τρυφᾶν, βασιλικώτατον δὲ τὸ πονεῖν. 
”καίτοι πῶς ἄν τις“ ἔφη „δι' ἑαυτοῦ θεραπεύσειεν ἵππον 
ἢ λόγχην ἀσκήσειεν ἢ κράνος, ἀπειθικὼς τοῦ φιλτάτου 
σώματος ἅπτεσθαι τὰς χεῖρας;” ”οὐκ ἴστ'“ εἶπεν „ὅτι 
τοῦ κρατεῖν πέρας ἡμῖν ἐστι τὸ μὴ ταὐτὰ ποιεῖν τοῖς 
κεκρατημένοις;” ἐπέτεινεν οὖν ἔτι μᾶλλον αὐτὸς ἑαυτόν, 
ἐν ταῖς στρατείαις καὶ τοῖς κυνηγεσίοις κακοπαθῶν καὶ 
παραβαλλόμενος, ὥστε καὶ Λάκωνα πρεσβευτήν, παρα-
γενόμενον αὐτῷ λέοντα καταβάλλοντι μέγαν, εἰπεῖν· ”κα-
λῶς γ' Ἀλέξανδρε πρὸς τὸν λέοντα ἠγώνισαι περὶ τᾶς 
βασιλείας.“ τοῦτο τὸ κυνήγιον Κρατερὸς εἰς Δελφοὺς 
ἀνέθηκεν, εἰκόνας χαλκᾶς ποιησάμενος τοῦ λέοντος καὶ  
τῶν κυνῶν, καὶ τοῦ βασιλέως τῷ λέοντι συνεστῶτος, καὶ 
αὑτοῦ προσβοηθοῦντος, ὧν τὰ μὲν Λύσιππος ἔπλασε, τὰ 
δὲ Λεωχάρης. 
  Ἀλέξανδρος μὲν οὖν ἑαυτὸν ἀσκῶν ἅμα καὶ τοὺς 
ἄλλους παροξύνων πρὸς ἀρετὴν ἐκινδύνευεν· οἱ δὲ φίλοι 
διὰ πλοῦτον καὶ ὄγκον ἤδη τρυφᾶν βουλόμενοι καὶ σχο-
λάζειν, ἐβαρύνοντο τὰς πλάνας καὶ τὰς στρατείας, καὶ 
κατὰ μικρὸν οὕτω προῆλθον εἰς τὸ βλασφημεῖν καὶ κακῶς 
λέγειν αὐτόν. ὁ δὲ καὶ πάνυ πρᾴως ἐν ἀρχῇ πρὸς ταῦτα 
διέκειτο, φάσκων βασιλικὸν εἶναι τὸ κακῶς ἀκούειν εὖ 
ποιοῦντα. καίτοι τὰ μὲν μικρότατα τῶν γενομένων τοῖς 
συνήθεσι παρ' αὐτοῦ σημεῖα μεγάλης ὑπῆρχεν εὐνοίας 
καὶ τιμῆς· ὧν ὀλίγα παραθήσομαι. Πευκέστᾳ μὲν ἔγραψε 
μεμφόμενος, ὅτι δηχθεὶς ὑπ' ἄρκτου τοῖς μὲν ἄλλοις 
ἔγραψεν, αὐτῷ δ' οὐκ ἐδήλωσεν. „ἀλλὰ νῦν γε” φησί 
”γράψον τε πῶς ἔχεις, καὶ μή τινές σε τῶν συγκυνηγε-
τούντων ἐγκατέλιπον, ἵνα δίκην δῶσι.“ τοῖς δὲ περὶ 
Ἡφαιστίωνα διὰ πράξεις τινὰς ἀποῦσιν ἔγραψεν, ὅτι 
παιζόντων αὐτῶν πρὸς ἰχνεύμονα τῷ Περδίκκου δορατίῳ 
περιπεσὼν Κρατερὸς τοὺς μηροὺς ἐτρώθη. Πευκέστα δὲ 
σωθέντος ἔκ τινος ἀσθενείας, ἔγραψε πρὸς Ἀλέξιππον τὸν 
ἰατρὸν εὐχαριστῶν. Κρατεροῦ δὲ νοσοῦντος ὄψιν ἰδὼν 
καθ' ὕπνον, αὐτός τέ τινας θυσίας ἔθυσεν ὑπὲρ αὐτοῦ, 
κἀκεῖνον [θῦσαι] ἐκέλευσεν. ἔγραψε δὲ καὶ Παυσανίᾳ τῷ 
ἰατρῷ βουλομένῳ τὸν Κρατερὸν ἐλλεβορίσαι, τὰ μὲν 
ἀγωνιῶν, τὰ δὲ παραινῶν ὅπως χρήσηται τῇ φαρμακείᾳ. 
τοὺς δὲ πρώτους τὴν Ἁρπάλου φυγὴν καὶ ἀπόδρασιν ἀπαγ-
γείλαντας ἔδησεν, Ἐφιάλτην καὶ Κίσσον, ὡς καταψευδο-
μένους τοῦ ἀνδρός. ἐπεὶ δέ, τοὺς ἀσθενοῦντας αὐτοῦ καὶ  
γέροντας εἰς οἶκον ἀποστέλλοντος, Εὐρύλοχος Αἰγαῖος 
ἐνέγραψεν ἑαυτὸν εἰς τοὺς νοσοῦντας, εἶτα φωραθεὶς 
ἔχων οὐδὲν κακόν, ὡμολόγησε Τελεσίππας ἐρᾶν καὶ συν-
επακολουθεῖν ἐπὶ θάλασσαν ἀπιούσης ἐκείνης, ἠρώτησε 
τίνων ἀνθρώπων ἐστὶ τὸ γύναιον. ἀκούσας δ' ὅτι τῶν ἐλευ-
θέρων ἑταιρῶν „ἡμᾶς μὲν” εἶπεν ”ὦ Εὐρύλοχε συνερῶντας 
ἔχεις· ὅρα δ' ὅπως πείθωμεν ἢ λόγοις ἢ δώροις τὴν Τελε-
σίππαν, ἐπειδήπερ ἐξ ἐλευθέρων ἐστί.“ 
  Θαυμάσαι δ' αὐτὸν ἔστιν, ὅτι καὶ μέχρι τοιούτων 
ἐπιστολῶν τοῖς φίλοις ἐσχόλαζεν· οἷα γράφει παῖδα Σε-
λεύκου εἰς Κιλικίαν ἀποδεδρακότα κελεύων ἀναζητῆσαι, 
καὶ Πευκέσταν ἐπαινῶν ὅτι Νίκωνα Κρατεροῦ δοῦλον 
συνέλαβε, καὶ Μεγαβύζῳ περὶ τοῦ θεράποντος τοῦ ἐν τῷ 
ἱερῷ καθεζομένου, κελεύων αὐτὸν ἂν δύνηται συλλαβεῖν 
ἔξω τοῦ ἱεροῦ προκαλεσάμενον, ἐν δὲ τῷ ἱερῷ μὴ προσ-
άπτεσθαι. λέγεται δὲ καὶ τὰς δίκας διακρίνων ἐν ἀρχῇ 
τὰς θανατικὰς τὴν χεῖρα τῶν ὤτων τῷ ἑτέρῳ προστιθέναι 
τοῦ κατηγόρου λέγοντος, ὅπως τῷ κινδυνεύοντι καθαρὸν 
φυλάττηται καὶ ἀδιάβλητον. ἀλλ' ὕστερόν γ' αὐτὸν ἐξ-
ετράχυναν αἱ πολλαὶ διαβολαί, διὰ τῶν ἀληθῶν πάροδον 
〈καὶ〉 πίστιν ἐπὶ τὰ ψευδῆ λαβοῦσαι, καὶ μάλιστα κακῶς 
ἀκούων ἐξίστατο τοῦ φρονεῖν, καὶ χαλεπὸς ἦν καὶ ἀπαραί-
τητος, ἅτε δὴ τὴν δόξαν ἀντὶ τοῦ ζῆν καὶ τῆς βασιλείας 
ἠγαπηκώς.  
  Τότε δ' ἐξήλαυνεν ἐπὶ Δαρεῖον, ὡς πάλιν μαχούμενος· 
ἀκούσας δὲ τὴν ὑπὸ Βήσσου γενομένην αὐτοῦ σύλληψιν, 
ἀπέλυσε τοὺς Θεσσαλοὺς οἴκαδε, δισχίλια τάλαντα δωρεὰν 
ἐπιμετρήσας ταῖς μισθοφοραῖς. πρὸς δὲ τὴν δίωξιν, 
ἀργαλέαν καὶ μακρὰν γινομένην (ἕνδεκα γὰρ ἡμέραις 
ἱππάσατο τρισχιλίους καὶ τριακοσίους σταδίους), ἀπηγό-
ρευσαν μὲν οἱ πλεῖστοι, καὶ μάλιστα κατὰ τὴν ἄνυδρον. 
ἔνθα δὴ Μακεδόνες ἀπήντησαν αὐτῷ τινες ὕδωρ ἐν ἀσκοῖς 
ἐφ' ἡμιόνων κομίζοντες ἀπὸ τοῦ ποταμοῦ, καὶ θεασάμενοι 
τὸν Ἀλέξανδρον ἤδη μεσημβρίας οὔσης κακῶς ὑπὸ δίψους 
ἔχοντα, ταχὺ πλησάμενοι κράνος προσήνεγκαν. πυθο-
μένου δ' αὐτοῦ τίσι κομίζοιεν, „υἱοῖς” ἔφασαν ”ἰδίοις· 
ἀλλὰ σοῦ ζῶντος ἑτέρους ποιησόμεθα, κἂν ἐκείνους ἀπο-
λέσωμεν.“ ταῦτ' ἀκούσας, ἔλαβεν εἰς τὰς χεῖρας τὸ κρά-
νος· περιβλέψας δὲ καὶ θεασάμενος τοὺς περὶ αὑτὸν 
ἱππεῖς ἅπαντας ἐγκεκλικότας ταῖς κεφαλαῖς καὶ πρὸς 
αὐτὸν ἀποβλέποντας, ἀπέδωκεν οὐ πιών, ἀλλ' ἐπαινέσας 
τοὺς ἀνθρώπους „ἂν γὰρ αὐτὸς” ἔφη ”πίω μόνος, ἀθυ-
μήσουσιν οὗτοι.“ θεασάμενοι δὲ τὴν ἐγκράτειαν αὐτοῦ 
καὶ μεγαλοψυχίαν οἱ ἱππεῖς ἄγειν ἀνέκραγον θαρροῦντα 
καὶ τοὺς ἵππους ἐμάστιζον· οὔτε γὰρ κάμνειν οὔτε διψᾶν 
οὔθ' ὅλως θνητοὺς εἶναι νομίζειν αὑτούς, ἕως ἂν ἔχωσι 
βασιλέα τοιοῦτον. 
  Ἡ μὲν οὖν προθυμία πάντων ἦν ὁμοία, μόνους δέ 
φασιν ἑξήκοντα συνεισπεσεῖν εἰς τὸ στρατόπεδον τῶν  
πολεμίων. ἔνθα δὴ πολὺν μὲν ἄργυρον καὶ χρυσὸν ἐρριμμέ-
νον ὑπερβαίνοντες, πολλὰς δὲ παίδων καὶ γυναικῶν 
ἁρμαμάξας ἡνιόχων ἐρήμους διαφερομένας παρερχόμενοι, 
τοὺς πρώτους ἐδίωκον, ὡς ἐν ἐκείνοις Δαρεῖον ὄντα. μόλις 
δ' εὑρίσκεται πολλῶν ἀκοντισμάτων κατάπλεως τὸ σῶμα 
κείμενος ἐν ἁρμαμάξῃ, μικρὸν ἀπολείπων τοῦ τελευτᾶν· 
ὅμως δὲ καὶ πιεῖν ᾔτησε, καὶ πιὼν ὕδωρ ψυχρόν, εἶπε πρὸς 
τὸν δόντα Πολύστρατον· „ὦ ἄνθρωπε, τοῦτό μοι πέρας 
γέγονε δυστυχίας ἁπάσης, εὖ παθεῖν ἀμείψασθαι μὴ 
δυνάμενον· ἀλλ' Ἀλέξανδρος ἀποδώσει σοι τὴν χάριν, 
Ἀλεξάνδρῳ δ' οἱ θεοὶ τῆς εἰς μητέρα καὶ γυναῖκα καὶ 
παῖδας τοὺς ἐμοὺς ἐπιεικείας, ᾧ ταύτην δίδωμι τὴν δεξιὰν 
διὰ σοῦ.” ταῦτ' εἰπὼν καὶ λαβόμενος τῆς τοῦ Πολυστράτου 
χειρός, ἐξέλιπεν. 
  Ἀλέξανδρος δ' ὡς ἐπῆλθεν, ἀλγῶν τε τῷ πάθει φανερὸς 
ἦν, καὶ τὴν ἑαυτοῦ χλαμύδα λύσας ἐπέβαλε τῷ σώματι καὶ 
περιέστειλε. καὶ Βῆσσον μὲν ὕστερον εὑρὼν διεσφενδόνη-
σεν, ὀρθίων δένδρων εἰς ταὐτὸ καμφθέντων ἑκατέρῳ 
μέρος προσαρτήσας τοῦ σώματος, εἶτα μεθεὶς ἑκάτερον, 
ὡς ὥρμητο ῥύμῃ φερόμενον, τὸ προσῆκον αὐτῷ μέρος 
νείμασθαι. τότε δὲ τοῦ Δαρείου τὸ μὲν σῶμα κεκοσμη-
μένον βασιλικῶς πρὸς τὴν μητέρ' ἀπέστειλε, τὸν δ' ἀδελ-
φὸν Ἐξάθρην εἰς τοὺς ἑταίρους ἀνέλαβεν. 
  Αὐτὸς δὲ μετὰ τῆς ἀκμαιοτάτης δυνάμεως εἰς  
Ὑρκανίαν κατέβαινε, καὶ πελάγους ἰδὼν κόλπον οὐκ 
ἐλάττονα μὲν τοῦ Πόντου φανέντα, γλυκύτερον δὲ τῆς 
ἄλλης θαλάττης, σαφὲς μὲν οὐδὲν ἔσχε πυθέσθαι περὶ 
αὐτοῦ, μάλιστα δ' εἴκασε τῆς Μαιώτιδος λίμνης ἀνα-
κοπὴν εἶναι. καίτοι τούς γε φυσικοὺς ἄνδρας οὐκ ἔλαθε 
τἀληθές, ἀλλὰ πολλοῖς ἔτεσιν ἔμπροσθεν τῆς Ἀλεξάνδρου 
στρατείας ἱστορήκασιν, ὅτι τεσσάρων κόλπων εἰσεχόντων 
ἀπὸ τῆς ἔξω θαλάσσης βορειότατος οὗτός ἐστι, τὸ 
Ὑρκάνιον πέλαγος καὶ Κάσπιον ὁμοῦ προσαγορευόμενον. 
  Ἐνταῦθα τῶν βαρβάρων τινὲς ἀπροσδοκήτως περι-
τυχόντες τοῖς ἄγουσι τὸν ἵππον αὐτοῦ τὸν Βουκεφάλαν 
λαμβάνουσιν. ὁ δ' ἤνεγκεν οὐ μετρίως, ἀλλὰ κήρυκα 
πέμψας ἠπείλησε πάντας ἀποκτενεῖν μετὰ τέκνων καὶ 
γυναικῶν, εἰ τὸν ἵππον αὐτῷ μὴ ἀναπέμψειαν. ἐπεὶ δὲ 
καὶ τὸν ἵππον [αὐτῷ] ἄγοντες ἧκον 〈αὐτῷ〉 καὶ τὰς πόλεις 
ἐγχειρίζοντες, ἐχρήσατο φιλανθρώπως πᾶσι καὶ τοῦ 
ἵππου λύτρα τοῖς λαβοῦσιν ἔδωκεν. 
  Ἐντεῦθεν εἰς τὴν Παρθικὴν ἀναζεύξας καὶ σχο-
λάζων, πρῶτον ἐνεδύσατο τὴν βαρβαρικὴν στολὴν, εἴτε 
βουλόμενος αὑτὸν συνοικειοῦν τοῖς ἐπιχωρίοις νόμοις, 
ὡς μέγα πρὸς ἐξημέρωσιν ἀνθρώπων τὸ σύνηθες καὶ 
ὁμόφυλον, εἴτ' ἀπόπειρά τις ὑφεῖτο τῆς προσκυνήσεως 
αὕτη τοῖς Μακεδόσι, κατὰ μικρὸν ἀνασχέσθαι τὴν ἐκδιαί-
τησιν αὐτοῦ καὶ μεταβολὴν ἐθιζομένοις. οὐ μὴν τήν γε 
Μηδικὴν ἐκείνην προσήκατο, παντάπασι βαρβαρικὴν καὶ  
ἀλλόκοτον οὖσαν, οὐδ' ἀναξυρίδας οὐδὲ κάνδυν οὐδὲ τιάραν 
ἔλαβεν, ἀλλ' ἐν μέσῳ τινὰ τῆς Περσικῆς καὶ τῆς Μηδικῆς 
μειξάμενος εὖ πως, ἀτυφοτέραν μὲν ἐκείνης, ταύτης δὲ 
σοβαρωτέραν οὖσαν. ἐχρῆτο δὲ τὸ μὲν πρῶτον ἐντυγχάνων 
τοῖς βαρβάροις καὶ τοῖς ἑταίροις κατ' οἶκον, εἶτα τοῖς 
πολλοῖς οὕτως ἐξελαύνων καὶ χρηματίζων ἑωρᾶτο. καὶ 
λυπηρὸν μὲν ἦν τοῖς Μακεδόσι τὸ θέαμα, τὴν δ' ἄλλην 
αὐτοῦ θαυμάζοντες ἀρετὴν ᾤοντο δεῖν ἔνια τῶν πρὸς 
ἡδονὴν αὐτῷ καὶ δόξαν ἐπιχωρεῖν· ὅς γε πρὸς ἅπασι τοῖς 
ἄλλοις ἔναγχος τόξευμα μὲν εἰς τὴν κνήμην λαβών, ὑφ' 
οὗ τῆς κερκίδος 〈τὸ〉 ὁστέον ἀποθραυσθὲν ἐξέπεσε, λίθῳ 
δὲ πληγεὶς πάλιν εἰς τὸν τράχηλον, ὥστε καὶ ταῖς ὄψεσιν 
ἀχλὺν ὑποδραμεῖν παραμείνασαν οὐκ ὀλίγον χρόνον, ὅμως 
οὐκ ἐπαύετο χρώμενος ἑαυτῷ πρὸς τοὺς κινδύνους ἀφειδῶς, 
ἀλλὰ καὶ τὸν Ὀρεξάρτην διαβὰς ποταμόν, ὃν αὐτὸς ᾤετο 
Τάναϊν εἶναι, καὶ τοὺς Σκύθας τρεψάμενος, ἐδίωξεν ἐπὶ 
σταδίους ἑκατόν, ἐνοχλούμενος ὑπὸ διαρροίας. 
  Ἐνταῦθα δὲ πρὸς αὐτὸν ἀφικέσθαι τὴν Ἀμαζόνα οἱ 
πολλοὶ λέγουσιν, ὧν καὶ Κλείταρχός ἐστι (FGrH 137 F 15) καὶ 
Πολύκλειτος (FGrH 128 F 8) καὶ Ὀνησίκριτος (FGrH 134 
F 1) καὶ Ἀντιγένης (FGrH 141 F 1) καὶ Ἴστρος (FGrH 334 
F 26). Ἀριστόβουλος (FGrH 139 F 21) δὲ καὶ Χάρης ὁ εἰσαγ-
γελεύς (FGrH 125 F 12), πρὸς δὲ τούτοις Ἑκαταῖος ὁ Ἐρε-
τριεὺς (Scr. rer. Alex. M. 49 M.) καὶ Πτολεμαῖος (FGrH 138  
F 28a) καὶ Ἀντικλείδης (FGrH 140 F 12) καὶ Φίλων ὁ 
Θηβαῖος (FHG III 560 not.) καὶ Φίλιππος ὁ Θεαγγελεὺς 
(FGrH 741 F 4) καὶ Φίλιππος ὁ Χαλκιδεὺς (ibid.) καὶ 
Δοῦρις ὁ Σάμιος (FGrH 76 F 46) πλάσμα φασὶ γεγο-
νέναι τοῦτο. καὶ μαρτυρεῖν αὐτοῖς ἔοικεν Ἀλέξανδρος· 
Ἀντιπάτρῳ γὰρ ἅπαντα γράφων ἀκριβῶς, τὸν μὲν Σκύθην 
φησὶν αὐτῷ διδόναι τὴν θυγατέρα πρὸς γάμον, Ἀμαζόνος 
δ' οὐ μνημονεύει. λέγεται δὲ πολλοῖς χρόνοις Ὀνησίκριτος 
ὕστερον ἤδη βασιλεύοντι Λυσιμάχῳ τῶν βιβλίων τὸ τέ-
ταρτον ἀναγινώσκειν, ἐν ᾧ γέγραπται περὶ τῆς Ἀμαζόνος· 
τὸν οὖν Λυσίμαχον ἀτρέμα μειδιάσαντα ”καὶ ποῦ“ φάναι 
„τότ' ἤμην ἐγώ;” ταῦτα μὲν οὖν ἄν τις οὔτ' ἀπιστῶν 
ἧττον οὔτε πιστεύων μᾶλλον Ἀλέξανδρον θαυμάσειε. 
  Φοβούμενος δὲ τοὺς Μακεδόνας μὴ εἰς τὰ ὑπό-
λοιπα τῆς στρατείας ἀπαγορεύσωσι, τὸ μὲν ἄλλο πλῆθος 
εἴασε κατὰ χώραν, τοὺς δ' ἀρίστους ἔχων ἐν Ὑρκανίᾳ 
μεθ' ἑαυτοῦ, δισμυρίους πεζοὺς καὶ τρισχιλίους ἱππεῖς, 
〈πεῖραν〉 προσέβαλε, λέγων ὡς νῦν μὲν αὐτοὺς † ἐνύπνιον 
τῶν βαρβάρων ὁρώντων, ἂν δὲ μόνον ταράξαντες τὴν 
Ἀσίαν ἀπίωσιν, ἐπιθησομένων εὐθὺς ὥσπερ γυναιξίν. οὐ 
μὴν ἀλλ' ἀφιέναι γε τοὺς βουλομένους ἔφη, καὶ μαρτυρά-
μενος ὅτι τὴν οἰκουμένην τοῖς Μακεδόσι κτώμενος 
ἐγκαταλέλειπται, **** μετὰ τῶν φίλων καὶ τῶν ἐθελόντων 
στρατεύειν. ταῦτα σχεδὸν αὐτοῖς ὀνόμασιν ἐν τῇ πρὸς 
Ἀντίπατρον ἐπιστολῇ γέγραπται, καὶ ὅτι ταῦτ' εἰπόντος 
αὐτοῦ πάντες ἐξέκραγον, ὅπου βούλεται τῆς οἰκουμένης  
ἄγειν. δεξαμένων δὲ τούτων τὴν πεῖραν, οὐκέτ' ἦν χαλεπὸν 
προσαχθῆναι τὸ πλῆθος, ἀλλὰ ῥᾳδίως ἐπηκολούθησεν. 
  Οὕτω δὴ καὶ τὴν δίαιταν ἔτι μᾶλλον ὡμοίου τε τοῖς 
ἐπιχωρίοις ἑαυτόν, ἐκείνους τε προσῆγε τοῖς Μακε-
δονικοῖς ἔθεσιν, ἀνακράσει καὶ κοινωνίᾳ μᾶλλον δι' εὐ-
νοίας καταστήσεσθαι τὰ πράγματα νομίζων ἢ βίᾳ, μακρὰν 
ἀπαίροντος αὐτοῦ. διὸ καὶ τρισμυρίους παῖδας ἐπιλεξάμενος 
ἐκέλευσε γράμματά τε μανθάνειν Ἑλληνικὰ καὶ Μακε-
δονικοῖς ὅπλοις ἐντρέφεσθαι, πολλοὺς ἐπιστάτας κατα-
στήσας, καὶ τὰ περὶ Ῥωξάνην ἔρωτι μὲν ἐπράχθη, καλὴν 
καὶ ὡραίαν ἔν τινι χορῷ παρὰ πότον ὀφθεῖσαν, ἔδοξε δ' 
οὐκ ἀνάρμοστα τοῖς ὑποκειμένοις εἶναι πράγμασιν. ἐθάρ-
ρησαν γὰρ οἱ βάρβαροι τῇ κοινωνίᾳ τοῦ γάμου, καὶ τὸν 
Ἀλέξανδρον ὑπερηγάπησαν, ὅτι σωφρονέστατος περὶ 
ταῦτα γεγονὼς οὐδ' ἧς μόνης ἡττήθη γυναικὸς ἄνευ νόμου 
θιγεῖν ὑπέμεινεν. 
  Ἐπεὶ δὲ καὶ τῶν φίλων ἑώρα τῶν μεγίστων Ἡφαι-
στίωνα μὲν ἐπαινοῦντα καὶ συμμετακοσμούμενον αὐτῷ, 
Κρατερὸν δὲ τοῖς πατρίοις ἐμμένοντα, δι' ἐκείνου μὲν 
ἐχρημάτιζε τοῖς βαρβάροις, διὰ τούτου δὲ τοῖς Ἕλλησι καὶ 
τοῖς Μακεδόσι· καὶ ὅλως τὸν μὲν ἐφίλει μάλιστα, τὸν 
δ' ἐτίμα, νομίζων καὶ λέγων ἀεί, τὸν μὲν Ἡφαιστίωνα 
φιλαλέξανδρον εἶναι, τὸν δὲ Κρατερὸν φιλοβασιλέα. διὸ 
καὶ πρὸς ἀλλήλους ὑπούλως ἔχοντες, συνέκρουον πολλάκις, 
ἅπαξ δὲ περὶ τὴν Ἰνδικὴν καὶ εἰς χεῖρας ἦλθον σπασά-
μενοι τὰ ξίφη, καὶ τῶν φίλων ἑκατέρῳ παραβοηθούντων, 
προσελάσας 〈ὁ〉 Ἀλέξανδρος ἐλοιδόρει τὸν Ἡφαιστίωνα  
φανερῶς, ἔμπληκτον καλῶν καὶ μαινόμενον, εἰ μὴ συνίησιν 
ὡς ἐάν τις αὐτοῦ τὸν Ἀλέξανδρον ἀφέληται, μηδέν ἐστιν· 
ἰδίᾳ δὲ καὶ τοῦ Κρατεροῦ πικρῶς καθήψατο, καὶ συν-
αγαγὼν αὐτοὺς καὶ διαλλάξας, ἐπώμοσε τὸν Ἄμμωνα καὶ 
τοὺς ἄλλους θεούς, ἦ μὴν μάλιστα φιλεῖν ἀνθρώπων 
ἁπάντων ἐκείνους· ἂν δὲ πάλιν αἴσθηται διαφερομένους, 
ἀποκτενεῖν ἀμφοτέρους ἢ τὸν ἀρξάμενον. ὅθεν ὕστερον 
οὐδὲ παίζοντες εἰπεῖν τι πρὸς ἀλλήλους οὐδὲ πρᾶξαι λέ-
γονται. 
  Φιλώτας δ' ὁ Παρμενίωνος ἀξίωμα μὲν εἶχεν ἐν 
τοῖς Μακεδόσι μέγα· καὶ γὰρ ἀνδρεῖος ἐδόκει καὶ καρτε-
ρικὸς εἶναι, φιλόδωρος δὲ καὶ φιλέταιρος 〈ὡς〉 μετ' αὐτὸν 
Ἀλέξανδρον οὐδείς. λέγεται γοῦν ὅτι τῶν συνήθων τινὸς 
αἰτοῦντος ἀργύριον, ἐκέλευσε δοῦναι· φήσαντος δὲ τοῦ 
διοικητοῦ μὴ ἔχειν, ”τί λέγεις;“ εἶπεν „οὐδὲ ποτήριον 
ἔχεις οὐδ' ἱμάτιον;” ὄγκῳ δὲ φρονήματος καὶ βάρει 
πλούτου καὶ τῇ περὶ τὸ σῶμα θεραπείᾳ καὶ διαίτῃ χρώ-
μενος ἐπαχθέστερον ἢ κατ' ἰδιώτην, καὶ τοῦτο δὴ τὸ 
σεμνὸν καὶ ὑψηλὸν οὐκ ἐμμελῶς, ἀλλ' ἄνευ χαρίτων τῷ 
σολοίκῳ καὶ παρασήμῳ μιμούμενος, ὑποψίαν 〈εἶχε〉 καὶ 
φθόνον, ὥστε καὶ Παρμενίωνά ποτ' εἰπεῖν πρὸς αὐτόν· 
”ὦ παῖ, χείρων μοι γίνου.“ πρὸς δ' αὐτὸν Ἀλέξανδρον 
ἐκ πάνυ πολλῶν χρόνων ἐτύγχανε διαβεβλημένος. ὅτε γὰρ 
τὰ περὶ Δαμασκὸν ἑάλω χρήματα Δαρείου νικηθέντος 
ἐν Κιλικίᾳ, πολλῶν σωμάτων κομισθέντων εἰς τὸ στρα-
τόπεδον, εὑρέθη γύναιον ἐν τοῖς αἰχμαλώτοις, τῷ μὲν 
γένει Πυδναῖον, εὐπρεπὲς δὲ τὴν ὄψιν· ἐκαλεῖτο δ' Ἀντι-
γόνη· τοῦτ' ἔσχεν ὁ Φιλώτας. οἷα δὲ νέος πρὸς ἐρωμένην  
καὶ σὺν οἴνῳ πολλὰ φιλότιμα καὶ στρατιωτικὰ παρρησια-
ζόμενος ἑαυτοῦ τὰ μέγιστα τῶν ἔργων ἀπέφαινε καὶ τοῦ 
πατρός, Ἀλέξανδρον δὲ μειράκιον ἀπεκάλει, δι' αὐτοὺς τὸ 
τῆς ἀρχῆς ὄνομα καρπούμενον. ταῦτα τῆς γυναικὸς ἐκφε-
ρούσης πρός τινα τῶν συνήθων, ἐκείνου δ' ὡς εἰκὸς πρὸς 
ἕτερον, περιῆλθεν εἰς Κρατερὸν ὁ λόγος, καὶ λαβὼν τὸ 
γύναιον εἰσήγαγε κρύφα πρὸς Ἀλέξανδρον. ἀκούσας δ' ἐκεῖ-
νος ἐκέλευσε φοιτᾶν εἰς ταὐτὸ τῷ Φιλώτᾳ καὶ πᾶν ὅ τι ἂν 
ἐκπύθηται τούτου, πρὸς αὐτὸν ἀπαγγέλλειν βαδίζουσαν. 
  Ὁ μὲν οὖν Φιλώτας ἐπιβουλευόμενος οὕτως ἠγνόει 
καὶ συνῆν τῇ Ἀντιγόνῃ, πολλὰ καὶ πρὸς ὀργὴν καὶ μεγαλ-
αυχίαν κατὰ τοῦ βασιλέως ῥήματα καὶ λόγους ἀνεπιτη-
δείους προϊέμενος. ὁ δ' Ἀλέξανδρος, καίπερ καρτερᾶς 
ἐνδείξεως κατὰ τοῦ Φιλώτου προσπεσούσης, ἐκαρτέρησε 
σιωπῇ καὶ κατέσχεν, εἴτε θαρρῶν τῇ Παρμενίωνος εὐνοίᾳ 
πρὸς αὑτόν, εἴτε δεδιὼς τὴν δόξαν αὐτῶν καὶ τὴν δύναμιν. 
  Ἐν δὲ τῷ τότε χρόνῳ Μακεδὼν ὄνομα Λίμνος ἐκ Χα-
λαίστρας [χαλεπῶς] ἐπιβουλεύων Ἀλεξάνδρῳ, Νικόμαχόν 
τινα τῶν νέων, πρὸς ὃν αὐτὸς ἐρωτικῶς εἶχεν, ἐπὶ τὴν 
κοινωνίαν τῆς πράξεως παρεκάλει. τοῦ δὲ μὴ δεξαμένου, 
φράσαντος δὲ τἀδελφῷ 〈Κε〉βαλίνῳ τὴν πεῖραν, ἐλθὼν 
ἐκεῖνος πρὸς Φιλώταν ἐκέλευσεν εἰσάγειν αὐτοὺς πρὸς 
Ἀλέξανδρον, ὡς περὶ ἀναγκαίων ἔχοντας ἐντυχεῖν καὶ 
μεγάλων. ὁ δὲ Φιλώτας, ὅ τι δὴ παθὼν (ἄδηλον γάρ ἐστιν), 
οὐ παρῆγεν αὐτούς, ὡς πρὸς ἄλλοις μείζοσι γινομένου τοῦ 
βασιλέως· καὶ τοῦτο δὶς ἐποίησεν. οἱ δὲ καθ' ὑπ[ερ]οψίαν  
ἤδη τοῦ Φιλώτου τραπόμενοι πρὸς ἕτερον καὶ δι' ἐκείνου 
τῷ Ἀλεξάνδρῳ προσαχθέντες, πρῶτον μὲν τὰ τοῦ Λίμνου 
κατεῖπον, ἔπειτα παρεδήλωσαν ἡσυχῇ τὸν Φιλώταν ὡς 
ἀμελήσειεν αὐτῶν δὶς ἐντυχόντων. καὶ τοῦτο δὴ σφόδρα 
παρώξυνε τὸν Ἀλέξανδρον, καὶ τοῦ πεμφθέντος ἐπὶ τὸν 
Λίμνον, ὡς ἠμύνετο συλλαμβανόμενος, ἀποκτείναντος 
αὐτόν, ἔτι μᾶλλον διεταράχθη, τὸν ἔλεγχον ἐκπεφευγέναι 
τῆς ἐπιβουλῆς νομίζων, καὶ πικρῶς ἔχων πρὸς τὸν Φιλώταν 
ἐπεσπάσατο τοὺς πάλαι μισοῦντας αὐτόν, ἤδη φανερῶς 
λέγοντας, ὡς ῥᾳθυμία τοῦ βασιλέως εἴη Λίμνον οἰομένου 
Χαλαιστραῖον ἄνθρωπον ἐπιχειρῆσαι τολμήματι τοσούτῳ 
καθ' αὑτόν· ἀλλὰ τοῦτον μὲν ὑπηρέτην εἶναι, μᾶλλον δ' 
ὄργανον ἀπὸ μείζονος ἀρχῆς ἀφιέμενον, ἐν ἐκείνοις δὲ 
τὴν ἐπιβουλὴν ζητητέον οἷς μάλιστα ταῦτα λανθάνειν 
συνέφερε. τοιούτοις λόγοις καὶ ὑπονοίαις ἀναπετάσαντος 
τὰ ὦτα τοῦ βασιλέως, ἐπῆγον ἤδη μυρίας κατὰ τοῦ 
Φιλώτου διαβολάς. ἐκ τούτου δὲ συλληφθεὶς ἀνεκρίνετο, 
τῶν ἑταίρων ἐφεστώτων ταῖς βασάνοις, Ἀλεξάνδρου δὲ 
κατακούοντος ἔξωθεν αὐλαίας παρατεταμένης· ὅτε δὴ 
καί φασιν αὐτὸν εἰπεῖν, οἰκτρὰς καὶ ταπεινὰς τοῦ Φιλώτου 
φωνὰς καὶ δεήσεις τοῖς περὶ τὸν Ἡφαιστίωνα προσφέ-
ροντος· „οὕτω δὴ μαλακὸς ὢν ὦ Φιλώτα καὶ ἄνανδρος 
ἐπεχείρεις πράγμασι τηλικούτοις;” 
  Ἀποθανόντος δὲ τοῦ Φιλώτου, καὶ Παρμενίωνα πέμψας 
εὐθὺς εἰς Μηδίαν ἀνεῖλεν, ἄνδρα πολλὰ μὲν Φιλίππῳ 
συγκατεργασάμενον, μόνον δ' ἢ μάλιστα τῶν πρεσβυτέρων 
φίλων Ἀλέξανδρον εἰς Ἀσίαν ἐξορμήσαντα διαβῆναι, τριῶν 
δ' υἱῶν οὓς ἔσχεν ἐπὶ τῆς στρατιᾶς δύο μὲν ἐπιδόντα πρότε-
ρον ἀποθανόντας, τῷ δὲ τρίτῳ συναναιρεθέντα.  
  Ταῦτα πραχθέντα πολλοῖς τῶν φίλων φοβερὸν ἐποίησε 
τὸν Ἀλέξανδρον, μάλιστα δ' Ἀντιπάτρῳ, καὶ πρὸς Αἰτω-
λοὺς ἔπεμψε κρύφα, πίστεις διδοὺς καὶ λαμβάνων. ἐφο-
βοῦντο γὰρ Ἀλέξανδρον Αἰτωλοὶ διὰ τὴν Οἰνιαδῶν ἀνά-
στασιν, ἣν πυθόμενος οὐκ Οἰνιαδῶν ἔφη παῖδας, ἀλλ' αὑ-
τὸν ἐπιθήσειν δίκην Αἰτωλοῖς. 
  Οὐ πολλῷ δ' ὕστερον συνηνέχθη καὶ τὰ περὶ 
Κλεῖτον, οὕτω μὲν ἁπλῶς πυθομένοις τῶν κατὰ Φιλώ-
ταν ἀγριώτερα· λόγῳ μέντοι συντιθέντες ἅμα καὶ τὴν 
αἰτίαν καὶ τὸν καιρόν, οὐκ ἀπὸ γνώμης, ἀλλὰ δυστυχίᾳ 
τινὶ ταῦθ' εὑρίσκομεν πεπραγμένα τοῦ βασιλέως, ὀργὴν 
καὶ μέθην πρόφασιν τῷ Κλείτου δαίμονι παρασχόντος. 
ἐπράχθη δ' οὕτως. ἧκόν τινες ὀπώραν Ἑλληνικὴν ἀπὸ 
θαλάσσης τῷ βασιλεῖ κομίζοντες. ὁ δὲ θαυμάσας τὴν 
ἀκμὴν καὶ τὸ κάλλος, ἐκάλει τὸν Κλεῖτον, ἐπιδεῖξαι καὶ 
μεταδοῦναι βουλόμενος. ὁ δὲ θύων μὲν ἐτύγχανεν, ἀφεὶς 
δὲ τὴν θυσίαν ἐβάδιζε, καὶ τρία τῶν κατεσπεισμένων 
προβάτων ἐπηκολούθησεν αὐτῷ. πυθόμενος δ' ὁ βασι-
λεὺς ἀνεκοινοῦτο τοῖς μάντεσιν Ἀριστάνδρῳ καὶ Κλεομένει 
τῷ Λάκωνι· φησάντων δὲ πονηρὸν εἶναι τὸ σημεῖον, ἐκέλευ-
σεν ἐκθύσασθαι κατὰ τάχος ὑπὲρ τοῦ Κλείτου· καὶ γὰρ 
αὐτὸς ἡμέρᾳ τρίτῃ κατὰ τοὺς ὕπνους ἰδεῖν ὄψιν ἄτοπον· 
δόξαι γὰρ αὐτῷ τὸν Κλεῖτον μετὰ τῶν Παρμενίωνος υἱῶν 
ἐν μέλασιν ἱματίοις καθέζεσθαι, τεθνηκότων ἁπάντων. 
οὐ μὴν ἔφθασεν ὁ Κλεῖτος ἐκθυσάμενος, ἀλλ' εὐθὺς ἐπὶ 
τὸ δεῖπνον ἧκε, τεθυκότος τοῦ βασιλέως Διοσκούροις.  
πότου δὲ νεανικοῦ συρραγέντος, ᾔδετο ποιήματα Πρανί-
χου τινός, ὡς δέ φασιν ἔνιοι Πιερίωνος, εἰς τοὺς στρατη-
γοὺς πεποιημένα τοὺς ἔναγχος ἡττημένους ὑπὸ τῶν βαρ-
βάρων ἐπ' αἰσχύνῃ καὶ γέλωτι. τῶν δὲ πρεσβυτέρων 
δυσχεραινόντων καὶ λοιδορούντων τόν τε ποιητὴν καὶ 
τὸν ᾄδοντα, τοῦ δ' Ἀλεξάνδρου καὶ τῶν περὶ αὐτὸν ἡδέως 
ἀκροωμένων καὶ λέγειν κελευόντων, ὁ Κλεῖτος ἤδη με-
θύων, καὶ φύσει τραχὺς ὢν πρὸς ὀργὴν καὶ αὐθάδης, 
ἠγανάκτει μάλιστα, φάσκων οὐ καλῶς ἐν βαρβάροις καὶ 
πολεμίοις ὑβρίζεσθαι Μακεδόνας, πολὺ βελτίονας τῶν 
γελώντων, εἰ καὶ δυστυχίᾳ κέχρηνται. φήσαντος δὲ τοῦ 
Ἀλεξάνδρου τὸν Κλεῖτον αὑτῷ συνηγορεῖν, δυστυχίαν 
ἀποφαίνοντα τὴν δειλίαν, ἐπαναστὰς ὁ Κλεῖτος ”αὕτη 
μέντοι ς'“ εἶπεν „ἡ δειλία τὸν ἐκ θεῶν, ἤδη τῷ Σπιθρι-
δάτου ξίφει τὸν νῶτον ἐπιτρέποντα, περιεποίησε, καὶ τῷ 
Μακεδόνων αἵματι καὶ τοῖς τραύμασι τούτοις ἐγένου 
τηλικοῦτος, ὥστ' Ἄμμωνι σαυτὸν εἰσποιεῖν, ἀπειπάμενος 
Φίλιππον.” 
  Παροξυνθεὶς οὖν ὁ Ἀλέξανδρος ”ἦ ταῦτ'“ εἶπεν 
„ὦ κακὴ κεφαλὴ σὺ περὶ ἡμῶν ἑκάστοτε λέγων καὶ 
διαστασιάζων Μακεδόνας χαιρήσειν νομίζεις;” ”ἀλλ' οὐδὲ 
νῦν“ ἔφη „χαίρομεν Ἀλέξανδρε, τοιαῦτα τέλη τῶν πόνων 
κομιζόμενοι, μακαρίζομεν δὲ τοὺς ἤδη τεθνηκότας, πρὶν 
ἐπιδεῖν Μηδικαῖς ῥάβδοις ξαινομένους Μακεδόνας, καὶ 
Περσῶν δεομένους ἵνα τῷ βασιλεῖ προσέλθωμεν.” τοιαῦτα 
τοῦ Κλείτου παρρησιαζομένου, καὶ τῶν περὶ Ἀλέξανδρον 
ἀντανισταμένων καὶ λοιδορούντων αὐτόν, οἱ πρεσβύτεροι 
κατέχειν ἐπειρῶντο τὸν θόρυβον. ὁ δ' Ἀλέξανδρος ἀπο- 
στραφεὶς πρὸς Ξενόδοχον τὸν Καρδιανὸν καὶ τὸν Κολο-
φώνιον Ἀρτέμιον, ”οὐ δοκοῦσιν“ εἶπεν „ὑμῖν οἱ Ἕλληνες 
ἐν τοῖς Μακεδόσιν ὥσπερ ἐν θηρίοις ἡμίθεοι περιπατεῖν;” 
τοῦ δὲ Κλείτου μὴ εἴκοντος, ἀλλ' εἰς μέσον 〈ἐᾶν〉 ἃ βού-
λεται λέγειν τὸν Ἀλέξανδρον κελεύοντος, ἢ μὴ καλεῖν ἐπὶ 
δεῖπνον ἄνδρας ἐλευθέρους καὶ παρρησίαν ἔχοντας, ἀλλὰ 
μετὰ βαρβάρων ζῆν καὶ ἀνδραπόδων, οἳ τὴν Περσικὴν 
ζώνην καὶ τὸν διάλευκον αὐτοῦ χιτῶνα προσκυνήσουσιν, 
οὐκέτι φέρων τὴν ὀργὴν Ἀλέξανδρος, μήλων παρακειμένων 
ἑνὶ βαλὼν ἔπαισεν αὐτὸν καὶ τὸ ἐγχειρίδιον ἐζήτει. τῶν 
δὲ σωματοφυλάκων ἑνὸς Ἀριστοφάνους φθάσαντος ὑφ-
ελέσθαι, καὶ τῶν ἄλλων περιεχόντων καὶ δεομένων, ἀνα-
πηδήσας ἀνεβόα Μακεδονιστὶ καλῶν τοὺς ὑπασπιστάς· 
τοῦτο δ' ἦν σύμβολον θορύβου μεγάλου· καὶ τὸν σαλ-
πιγκτὴν ἐκέλευσε σημαίνειν καὶ πὺξ ἔπαισεν ὡς διατρί-
βοντα καὶ μὴ βουλόμενον. οὗτος μὲν οὖν ὕστερον εὐδοκί-
μησεν, ὡς τοῦ μὴ συνταραχθῆναι τὸ στρατόπεδον αἰτιώ-
τατος γενόμενος. τὸν δὲ Κλεῖτον οὐχ ὑφιέμενον οἱ φίλοι 
μόλις ἐξέωσαν τοῦ ἀνδρῶνος· ὁ δὲ κατ' ἄλλας θύρας αὖθις 
εἰσῄει, μάλ' ὀλιγώρως καὶ θρασέως Εὐριπίδου τὰ ἐξ 
Ἀνδρομάχης ἰαμβεῖα ταῦτα περαίνων (693)· 
 
      οἴμοι, καθ' Ἑλλάδ' ὡς κακῶς νομίζεται 
      ********** 
 
οὕτω δὴ λαβὼν παρά τινος τῶν δορυφόρων Ἀλέξανδρος 
αἰχμήν, ἀπαντῶντα τὸν Κλεῖτον αὐτῷ καὶ παράγοντα τὸ 
πρὸ τῆς θύρας παρακάλυμμα διελαύνει. πεσόντος δὲ μετὰ  
στεναγμοῦ καὶ βρυχήματος, εὐθὺς ἀφῆκεν ὁ θυμὸς αὐτόν, 
καὶ γενόμενος παρ' ἑαυτῷ, καὶ τοὺς φίλους ἰδὼν ἀφώνους 
ἑστῶτας, ἑλκύσασθαι μὲν ἐκ τοῦ νεκροῦ τὴν αἰχμὴν 
ἔφθασε, παῖσαι δ' ἑαυτὸν ὁρμήσας παρὰ τὸν τράχηλον 
ἐπεσχέθη, τῶν σωματοφυλάκων τὰς χεῖρας αὐτοῦ λαβόν-
των καὶ τὸ σῶμα βίᾳ παρενεγκόντων εἰς τὸν θάλαμον. 
  Ἐπεὶ δὲ τήν τε νύκτα κακῶς κλαίων διήνεγκε, καὶ 
τὴν ἐπιοῦσαν ἡμέραν ἤδη τῷ βοᾶν καὶ θρηνεῖν ἀπειρηκὼς 
ἄναυδος ἔκειτο, βαρεῖς ἀναφέρων στεναγμούς, δείσαντες 
οἱ φίλοι τὴν ἀποσιώπησιν εἰσῆλθον βίᾳ. καὶ τῶν μὲν 
ἄλλων οὐ προσίετο τοὺς λόγους, Ἀριστάνδρου δὲ τοῦ 
μάντεως ὑπομιμνῄσκοντος αὐτὸν τήν τ' ὄψιν ἣν εἶδε περὶ 
τοῦ Κλείτου καὶ τὸ σημεῖον, ὡς δὴ πάλαι καθειμαρμένων 
τούτων, ἔδοξεν ἐνδιδόναι. 
  Διὸ Καλλισθένην τε τὸν φιλόσοφον παρεισήγαγον, 
Ἀριστοτέλους οἰκεῖον ὄντα, καὶ τὸν Ἀβδηρίτην Ἀνάξαρχον. 
ὧν Καλλισθένης μὲν ἠθικῶς ἐπειρᾶτο καὶ πρᾴως ὑπο-
δυόμενος τῷ λόγῳ καὶ περιϊὼν ἀλύπως λαβέσθαι τοῦ 
πάθους, ὁ δ' Ἀνάξαρχος ἰδίαν τινὰ πορευόμενος ἐξ ἀρχῆς 
ὁδὸν ἐν φιλοσοφίᾳ, καὶ δόξαν εἰληφὼς ὑπεροψίας καὶ 
ὀλιγωρίας τῶν συνήθων, εὐθὺς εἰσελθὼν ἀνεβόησεν· 
”οὗτός ἐστιν Ἀλέξανδρος, εἰς ὃν ἡ οἰκουμένη νῦν ἀπο-
βλέπει· ὁ δ' ἔρριπται κλαίων ὥσπερ ἀνδράποδον, ἀνθρώ-
πων νόμον καὶ ψόγον δεδοικώς, οἷς αὐτὸν προσήκει νόμον 
εἶναι καὶ ὅρον τῶν δικαίων, ἐπείπερ ἄρχειν καὶ κρατεῖν 
νενίκηκεν, ἀλλὰ μὴ δουλεύειν ὑπὸ κενῆς δόξης κεκρατη-
μένον.“ „οὐκ οἶσθ'” εἶπεν ”ὅτι τὴν Δίκην ἔχει πάρεδρον 
ὁ Ζεὺς καὶ τὴν Θέμιν, ἵνα πᾶν τὸ πραχθὲν ὑπὸ τοῦ 
κρατοῦντος θεμιτὸν ᾖ καὶ δίκαιον;“ τοιούτοις τισὶ λόγοις 
χρησάμενος ὁ Ἀνάξαρχος, τὸ μὲν πάθος ἐκούφισε τοῦ  
βασιλέως, τὸ δ' ἦθος εἰς πολλὰ χαυνότερον καὶ παρανο-
μώτερον ἐποίησεν, αὑτὸν δὲ δαιμονίως ἐνήρμοσε, καὶ τοῦ 
Καλλισθένους τὴν ὁμιλίαν, οὐδ' ἄλλως ἐπίχαριν διὰ τὸ 
αὐστηρὸν οὖσαν, προσδιέβαλε. 
  Λέγεται δέ ποτε παρὰ δεῖπνον ὑπὲρ ὡρῶν καὶ κράσεως 
τοῦ περιέχοντος λόγων ὄντων τὸν Καλλισθένην, μετ-
έχοντα δόξης τοῖς [δὲ] λέγουσι τἀκεῖ μᾶλλον εἶναι ψυχρὰ 
καὶ δυσχείμερα τῶν Ἑλληνικῶν, ἐναντιουμένου τοῦ Ἀνα-
ξάρχου καὶ φιλονικοῦντος, εἰπεῖν· „ἀλλὰ μὴν ἀνάγκη 
σοὶ ταῦτ' ἐκείνων ὁμολογεῖν 〈εἶναι〉 ψυχρότερα· σὺ γὰρ 
ἐκεῖ μὲν ἐν τρίβωνι διεχείμαζες, ἐνταῦθα δὲ τρεῖς ἐπι-
βεβλημένος δάπιδας κατάκεισαι.” τὸν μὲν οὖν Ἀνάξαρχον 
καὶ τοῦτο προσπαρώξυνε. 
  Τοὺς δ' ἄλλους σοφιστὰς καὶ κόλακας ὁ Καλλι-
σθένης ἐλύπει, σπουδαζόμενος μὲν ὑπὸ τῶν νέων διὰ τὸν 
λόγον, οὐχ ἧττον δὲ τοῖς πρεσβυτέροις ἀρέσκων διὰ τὸν 
βίον, εὔτακτον ὄντα καὶ σεμνὸν καὶ αὐτάρκη καὶ βεβαιοῦντα 
τὴν λεγομένην τῆς ἀποδημίας πρόφασιν, ὅτι τοὺς πολίτας 
καταγαγεῖν καὶ κατοικίσαι πάλιν τὴν πατρίδα φιλοτιμού-
μενος ἀνέβη πρὸς Ἀλέξανδρον. φθονούμενος δὲ διὰ τὴν 
δόξαν, ἔστιν ἃ καὶ καθ' αὑτοῦ τοῖς διαβάλλουσι παρεῖχε, 
τάς τε κλήσεις τὰ πολλὰ διωθούμενος, ἔν τε τῷ συνεῖναι 
βαρύτητι καὶ σιωπῇ δοκῶν οὐκ ἐπαινεῖν οὐδ' ἀρέσκεσθαι 
τοῖς γινομένοις, ὥστε καὶ τὸν Ἀλέξανδρον εἰπεῖν ἐπ' 
αὐτῷ (Eurip. fr. 905 N.2)· 
 
      μισῶ σοφιστήν, ὅστις οὐχ αὑτῷ σοφός.  
  Λέγεται δέ ποτε πολλῶν παρακεκλημένων ἐπὶ τὸ δεῖ-
πνον ἐπαινέσαι κελευσθεὶς ἐπὶ τοῦ ποτηρίου Μακεδόνας 
ὁ Καλλισθένης οὕτως εὐροῆσαι πρὸς τὴν ὑπόθεσιν, ὥστ' 
ἀνισταμένους κροτεῖν καὶ βάλλειν τοὺς στεφάνους ἐπ' 
αὐτόν· εἰπεῖν οὖν τὸν Ἀλέξανδρον ὅτι, κατ' Εὐριπίδην 
(Bacch. 266 sq.), τὸν λαβόντα τῶν λόγων 
 
      καλὰς ἀφορμὰς οὐ μέγ' ἔργον εὖ λέγειν· 
 
”ἀλλ' ἔνδειξαι“ φάναι „τὴν σαυτοῦ δύναμιν ἡμῖν κατ-
ηγορήσας Μακεδόνων, ἵνα καὶ βελτίους γένωνται μα-
θόντες ἃ πλημμελοῦσιν.” οὕτω δὴ τὸν ἄνδρα πρὸς τὴν 
παλινῳδίαν τραπόμενον πολλὰ παρρησιάσασθαι κατὰ τῶν 
Μακεδόνων, καὶ τὴν Ἑλληνικὴν στάσιν αἰτίαν ἀποφήναντα 
τῆς γενομένης περὶ Φίλιππον αὐξήσεως καὶ δυνάμεως, 
εἰπεῖν· 
 
      ἐν δὲ διχοστασίῃ καὶ ὁ πάγκακος ἔλλαχε τιμῆς· 
 
ἐφ' ᾧ πικρὸν καὶ βαρὺ τοῖς Μακεδόσιν ἐγγενέσθαι μῖσος, 
καὶ τὸν Ἀλέξανδρον εἰπεῖν, ὡς οὐ τῆς δεινότητος ὁ Καλλι-
σθένης, ἀλλὰ τῆς δυσμενείας Μακεδόσιν ἀπόδειξιν δέ-
δωκε. 
  Ταῦτα μὲν οὖν ὁ Ἕρμιππός φησι (FHG III 47) 
τὸν ἀναγνώστην τοῦ Καλλισθένους Στροῖβον Ἀριστοτέλει 
διηγεῖσθαι, τὸν δὲ Καλλισθένην συνέντα τὴν ἀλλοτριό-
τητα τοῦ βασιλέως δὶς ἢ τρὶς ἀπιόντα πρὸς αὑτὸν εἰπεῖν 
(Il. 21, 107)· 
 
  κάτθανε καὶ Πάτροκλος, ὅπερ σέο πολλὸν ἀμείνων.  
οὐ φαύλως οὖν εἰπεῖν ἔοικεν ὁ Ἀριστοτέλης, ὅτι Καλλι-
σθένης λόγῳ μὲν ἦν δυνατὸς καὶ μέγας, νοῦν δ' οὐκ εἶχεν. 
  Ἀλλὰ τήν γε προσκύνησιν ἰσχυρῶς ἀπωσάμενος καὶ 
φιλοσόφως, καὶ μόνος ἐν φανερῷ διελθὼν ἃ κρύφα πάντες 
οἱ βέλτιστοι καὶ πρεσβύτατοι τῶν Μακεδόνων ἠγανά-
κτουν, τοὺς μὲν Ἕλληνας αἰσχύνης ἀπήλλαξε μεγάλης, 
καὶ μείζονος Ἀλέξανδρον, ἀποτρέψας τὴν προσκύνησιν, 
αὑτὸν δ' ἀπώλεσεν, ἐκβιάσασθαι δοκῶν μᾶλλον ἢ πεῖσαι 
τὸν βασιλέα. Χάρης δ' ὁ Μιτυληναῖός φησι (FGrH 125 F 18a) 
τὸν Ἀλέξανδρον ἐν τῷ συμποσίῳ πιόντα φιάλην προτεῖναί 
τινι τῶν φίλων· τὸν δὲ δεξάμενον πρὸς ἑστίαν ἀναστῆναι, 
καὶ πιόντα προσκυνῆσαι πρῶτον, εἶτα φιλῆσαι τὸν Ἀλέξ-
ανδρον [ἐν τῷ συμποσίῳ] καὶ κατακλιθῆναι. πάντων δὲ 
τοῦτο ποιούντων ἐφεξῆς, τὸν Καλλισθένην λαβόντα τὴν 
φιάλην, οὐ προσέχοντος τοῦ βασιλέως, ἀλλ' Ἡφαιστίωνι 
προσδιαλεγομένου, πιόντα προσιέναι φιλήσοντα· Δημη-
τρίου δὲ τοῦ προσονομαζομένου Φείδωνος εἰπόντος ”ὦ 
βασιλεῦ, μὴ φιλήσῃς· οὗτος γάρ σε μόνος οὐ προσεκύνησε,“ 
διακλῖναι τὸ φίλημα τὸν Ἀλέξανδρον, τὸν δὲ Καλλισθένην 
μέγα φθεγξάμενον εἰπεῖν· „φιλήματι τοίνυν ἔλασσον 
ἔχων ἄπειμι.” 
  Τοιαύτης ὑπογινομένης ἀλλοτριότητος, πρῶτον μὲν 
Ἡφαιστίων ἐπιστεύετο λέγων, ὅτι συνθέμενος πρὸς αὐτὸν 
ὁ Καλλισθένης προσκυνῆσαι, ψεύσαιτο τὴν ὁμολογίαν· 
ἔπειτα Λυσίμαχοι καὶ Ἅγνωνες ἐπεφύοντο, φάσκοντες 
περιϊέναι τὸν σοφιστὴν ὡς ἐπὶ καταλύσει τυραννίδος μέγα 
φρονοῦντα, καὶ συντρέχειν πρὸς αὐτὸν τὰ μειράκια καὶ  
περιέπειν, ὡς μόνον ἐλεύθερον ἐν τοσαύταις μυριάσι. διὸ 
καὶ τῶν περὶ Ἑρμόλαον ἐπιβουλευσάντων τῷ Ἀλεξάνδρῳ 
καὶ φανερῶν γενομένων, ἔδοξαν ἀληθέσιν ὅμοια κατηγο-
ρεῖν οἱ διαβάλλοντες, ὡς τῷ μὲν προβαλόντι, πῶς ἂν 
ἐνδοξότατος γένοιτ' ἄνθρωπος, εἶπεν ”ἂν ἀποκτείνῃ τὸν 
ἐνδοξότατον,“ τὸν δ' Ἑρμόλαον ἐπὶ τὴν πρᾶξιν παρ-
οξύνων ἐκέλευε μὴ δεδιέναι τὴν χρυσῆν κλίνην, ἀλλὰ 
μνημονεύειν ὅτι καὶ νοσοῦντι καὶ τιτρωσκομένῳ πρόσεισιν 
ἀνθρώπῳ. καίτοι τῶν περὶ Ἑρμόλαον οὐδεὶς οὐδὲ διὰ τῆς 
ἐσχάτης ἀνάγκης τοῦ Καλλισθένους κατεῖπεν. ἀλλὰ καὶ 
Ἀλέξανδρος αὐτὸς εὐθὺς Κρατερῷ γράφων καὶ Ἀττάλῳ 
καὶ Ἀλκέτᾳ φησὶ τοὺς παῖδας βασανιζομένους ὁμολογεῖν, 
ὡς αὐτοὶ ταῦτα πράξειαν, ἄλλος δ' οὐδεὶς συνειδείη. ὕστε-
ρον δὲ γράφων πρὸς Ἀντίπατρον καὶ τὸν Καλλισθένην 
συνεπαιτιασάμενος, „οἱ μὲν παῖδες” φησὶν ”ὑπὸ τῶν 
Μακεδόνων κατελεύσθησαν, τὸν δὲ σοφιστὴν ἐγὼ κολάσω 
καὶ τοὺς ἐκπέμψαντας αὐτὸν καὶ τοὺς ὑποδεχομένους ταῖς 
πόλεσι τοὺς ἐμοὶ ἐπιβουλεύοντας,“ ἄντικρυς ἔν γε τούτοις 
ἀποκαλυπτόμενος πρὸς Ἀριστοτέλην· καὶ γὰρ ἐτέθραπτο 
Καλλισθένης παρ' αὐτῷ διὰ τὴν συγγένειαν, ἐξ Ἡροῦς 
γεγονώς, ἀνεψιᾶς Ἀριστοτέλους. ἀποθανεῖν δ' αὐτὸν οἱ 
μὲν ὑπ' Ἀλεξάνδρου κρεμασθέντα λέγουσιν, οἱ δ' ἐν πέ-
δαις δεδεμένον καὶ νοσήσαντα, Χάρης δὲ (FGrH 125 F 15) 
μετὰ τὴν σύλληψιν ἑπτὰ μῆνας φυλάττεσθαι δεδεμένον, 
ὡς ἐν τῷ συνεδρίῳ κριθείη παρόντος Ἀριστοτέλους· ἐν 
αἷς δ' ἡμέραις Ἀλέξανδρος [ἐν Μαλλοῖς Ὀξυδράκαις]  
ἐτρώθη περὶ τὴν Ἰνδίαν, ἀποθανεῖν ὑπέρπαχυν γενόμενον 
καὶ φθειριάσαντα. 
  Ταῦτα μὲν οὖν ὕστερον ἐπράχθη. Δημάρατος δ' ὁ 
Κορίνθιος ἤδη πρεσβύτερος ὢν ἐφιλοτιμήθη πρὸς Ἀλέξ-
ανδρον ἀναβῆναι· καὶ θεασάμενος αὐτὸν εἶπε μεγάλης 
ἡδονῆς ἐστερῆσθαι τοὺς Ἕλληνας, ὅσοι τεθνήκασι πρὶν 
ἰδεῖν Ἀλέξανδρον ἐν τῷ Δαρείου θρόνῳ καθήμενον. οὐ 
μὴν ἐπὶ πλέον γε τῆς πρὸς αὑτὸν εὐνοίας τοῦ βασιλέως 
ἀπέλαυσεν, ἀλλ' ἐξ ἀρρωστίας ἀποθανὼν ἐκηδεύθη μεγα-
λοπρεπῶς, καὶ τάφον ἔχωσεν ὁ στρατὸς ἐπ' αὐτῷ τῇ 
περιμέτρῳ μέγαν, ὕψος δὲ πηχῶν ὀγδοήκοντα· τὰ δὲ 
λείψανα τέθριππον κεκοσμημένον λαμπρῶς ἐπὶ θάλασσαν 
κατεκόμισε. 
  Μέλλων δ' ὑπερβάλλειν εἰς τὴν Ἰνδικὴν ὡς ἑώρα 
πλήθει λαφύρων τὴν στρατιὰν ἤδη βαρεῖαν καὶ δυσκίνητον 
οὖσαν, ἅμ' ἡμέρᾳ συνεσκευασμένων τῶν ἁμαξῶν πρώ-
τας μὲν ὑπέπρησε τὰς αὑτοῦ καὶ 〈τὰς〉 τῶν ἑταίρων, 
μετὰ δὲ ταύτας ἐκέλευσε καὶ ταῖς τῶν Μακεδόνων 
ἐνεῖναι πῦρ. καὶ τοῦ πράγματος τὸ βούλευμα μεῖζον 
ἐφάνη καὶ δεινότερον ἢ τὸ ἔργον· ὀλίγους μὲν γὰρ ἠνίασεν, 
οἱ δὲ πλεῖστοι βοῇ καὶ ἀλαλαγμῷ μετ' ἐνθουσιασμοῦ, τὰ 
μὲν ἀναγκαῖα τοῖς δεομένοις μεταδιδόντες, τὰ δὲ περιόντα 
τῆς χρείας αὐτοὶ κατακαίοντες καὶ διαφθείροντες, ὁρμῆς 
καὶ προθυμίας ἐνεπίμπλασαν τὸν Ἀλέξανδρον. ἤδη δὲ καὶ 
φοβερὸς ἦν καὶ ἀπαραίτητος κολαστὴς τῶν πλημμελούντων· 
καὶ γὰρ Μένανδρόν τινα τῶν ἑταίρων ἄρχοντα φρουρίου 
καταστήσας, ὡς οὐκ ἐβούλετο μένειν, ἀπέκτεινε, καὶ τῶν  
ἀποστάντων βαρβάρων Ὀρσοδάτην αὐτὸς κατετόξευσε. 
προβάτου δὲ τεκόντος ἄρνα περὶ τῇ κεφαλῇ σχῆμα καὶ 
χρῶμα τιάρας ἔχοντα καὶ διδύμους ἑκατέρωθεν αὐτῆς, 
βδελυχθεὶς τὸ σημεῖον ἐκαθάρθη μὲν ὑπὸ τῶν Βαβυλω-
νίων, οὓς ἐξ ἔθους ἐπήγετο πρὸς τὰ τοιαῦτα, διελέχθη δὲ 
πρὸς τοὺς φίλους, ὡς οὐ δι' αὑτόν, ἀλλὰ δι' ἐκείνους ταράτ-
τοιτο, μὴ τὸ κράτος εἰς ἀγεννῆ καὶ ἄναλκιν ἄνθρωπον 
ἐκλιπόντος αὐτοῦ περιστήσῃ τὸ δαιμόνιον. οὐ μὴν ἀλλὰ 
βέλτιόν τι σημεῖον γενόμενον τὴν ἀθυμίαν ἔλυσεν. ὁ γὰρ 
ἐπὶ τῶν στρωματοφυλάκων τεταγμένος ἀνὴρ Μακεδὼν 
ὄνομα Πρόξενος, τῇ βασιλικῇ σκηνῇ χώραν ὀρύττων παρὰ 
τὸν Ὦξον ποταμόν, ἀνεκάλυψε πηγὴν ὑγροῦ λιπαροῦ καὶ 
πιμελώδους· ἀπαντλουμένου δὲ τοῦ πρώτου, καθαρὸν 
ἀνέβλυζεν ἤδη καὶ διαυγές [ἔλαιον], οὔτ' ὀσμῇ δοκοῦν 
ἐλαίου διαφέρειν οὔτε γεύσει, στιλπνότητά τε καὶ λιπαρό-
τητα παντάπασιν ἀπαράλλακτον, καὶ ταῦτα τῆς χώρας 
μηδ' ἐλαίας φερούσης. λέγεται μὲν οὖν καὶ τὸν Ὦξον 
αὐτὸν εἶναι μαλακώτατον ὕδωρ, ὥστε τὸ δέρμα τοῖς 
λουομένοις ἐπιλιπαίνειν. οὐ μὴν ἀλλὰ 〈καὶ〉 θαυμαστῶς 
Ἀλέξανδρος ἡσθεὶς δῆλός ἐστιν ἐξ ὧν γράφει πρὸς Ἀντί-
πατρον, ἐν τοῖς μεγίστοις τοῦτο τῶν ἀπὸ τοῦ θεοῦ γεγο-
νότων αὐτῷ τιθέμενος. οἱ δὲ μάντεις ἐνδόξου μὲν στρα-
τείας, ἐπιπόνου δὲ καὶ χαλεπῆς τὸ σημεῖον ἐποιοῦντο· 
πόνων γὰρ ἀρωγὴν ἔλαιον ἀνθρώποις ὑπὸ θεοῦ δεδόσθαι.  
  Πολλοὶ μὲν οὖν κατὰ τὰς μάχας αὐτῷ κίνδυνοι 
συνέπεσον, καὶ τραύμασι νεανικοῖς ἀπήντησε, τὴν δὲ 
πλείστην φθορὰν ἀπορίαι τῶν ἀναγκαίων καὶ δυσκρασίαι 
τοῦ περιέχοντος ἀπειργάσαντο τῆς στρατιᾶς. αὐτὸς δὲ 
τόλμῃ τὴν τύχην ὑπερβαλέσθαι καὶ τὴν δύναμιν ἀρετῇ 
φιλοτιμούμενος, οὐδὲν ᾤετο τοῖς θαρροῦσιν ἀνάλωτον 
οὐδ' ὀχυρὸν εἶναι τοῖς ἀτόλμοις. λέγεται δὲ τὴν Σισιμί-
θρου πολιορκῶν πέτραν, ἀπότομον οὖσαν καὶ ἀπρόσβατον, 
ἀθυμούντων τῶν στρατιωτῶν, ἐρωτῆσαι τὸν Ὀξυάρτην, 
ποῖός τις αὐτὸς εἴη τὴν ψυχὴν ὁ Σισιμίθρης. φήσαντος δὲ 
τοῦ Ὀξυάρτου δειλότατον ἀνθρώπων, „λέγεις σύ γε” 
φάναι ”τὴν πέτραν ἁλώσιμον ἡμῖν εἶναι· τὸ γὰρ ἄρχον 
αὐτῆς οὐκ ὀχυρόν ἐστι.“ ταύτην μὲν οὖν ἐκφοβήσας τὸν 
Σισιμίθρην ἔλαβεν. ἑτέρᾳ δ' ὁμοίως ἀποτόμῳ προσβαλὼν 
〈ἔχων〉 τοὺς νεωτέρους τῶν Μακεδόνων, Ἀλέξανδρόν τινα 
καλούμενον προσαγορεύσας, „ἀλλὰ σοί γ'” εἶπεν ”ἀνδρα-
γαθεῖν προσήκει καὶ διὰ τὴν ἐπωνυμίαν.“ ἐπεὶ δὲ λαμπρῶς 
ὁ νεανίας ἀγωνιζόμενος ἔπεσεν, οὐ μετρίως ἐδήχθη. τῇ 
δὲ καλουμένῃ Νύσῃ τῶν Μακεδόνων ὀκνούντων προσάγειν 
(καὶ γὰρ ποταμὸς ἦν πρὸς αὐτῇ βαθύς), ἐπιστὰς „τί 
γάρ;” εἶπεν ”ὁ κάκιστος ἐγὼ νεῖν οὐκ ἔμαθον;“ καὶ ἤδη 
ἔχων τὴν ἀσπίδα περᾶν ἠθέλησεν. *** ἐπεὶ δὲ καταπαύσαν-
τος τὴν μάχην αὐτοῦ παρῆσαν ἀπὸ τῶν πολιορκουμένων 
[πόλεων] πρέσβεις δεησόμενοι, πρῶτον μὲν ὀφθεὶς ἀθερά- 
πευτος ἐν τοῖς ὅπλοις, ἐξέπληξεν αὐτούς· ἔπειτα προσ-
κεφαλαίου τινὸς αὐτῷ κομισθέντος, ἐκέλευσε λαβόντα 
καθίσαι τὸν πρεσβύτατον· Ἄκουφις ἐκαλεῖτο. θαυμάσας 
οὖν τὴν [λαμ]πρᾳότητα καὶ φιλανθρωπίαν ὁ Ἄκουφις 
ἠρώτα, τί βούλεται ποιοῦντας αὐτοὺς ἔχειν φίλους. φήσαν-
τος δὲ τοῦ Ἀλεξάνδρου „σὲ μὲν ἄρχοντα καταστήσαντας 
αὑτῶν, πρὸς δ' ἡμᾶς πέμψαντας ἑκατὸν ἄνδρας τοὺς 
ἀρίστους,” γελάσας ὁ Ἄκουφις ”ἀλλὰ βέλτιον“ εἶπεν 
„ἄρξω βασιλεῦ, τοὺς κακίστους πρὸς σὲ πέμψας μᾶλλον 
ἢ τοὺς ἀρίστους.” 
  Ὁ δὲ Ταξίλης λέγεται μὲν τῆς Ἰνδικῆς ἔχειν μοῖραν 
οὐκ ἀποδέουσαν Αἰγύπτου τὸ μέγεθος, εὔβοτον δὲ καὶ 
καλλίκαρπον ἐν τοῖς μάλιστα, σοφὸς δέ τις ἀνὴρ εἶναι 
καὶ τὸν Ἀλέξανδρον ἀσπασάμενος ”τί δεῖ πολέμων“ 
φάναι „καὶ μάχης ἡμῖν Ἀλέξανδρε πρὸς ἀλλήλους, εἰ 
μήθ' ὕδωρ ἀφαιρησόμενος ἡμῶν ἀφῖξαι, μήτε τροφὴν 
ἀναγκαίαν, ὑπὲρ ὧν μόνων ἀνάγκη διαμάχεσθαι νοῦν 
ἔχουσιν ἀνθρώποις; τοῖς δ' ἄλλοις χρήμασι καὶ κτήμασι 
λεγομένοις, εἰ μέν εἰμι κρείττων, ἕτοιμος εὖ ποιεῖν, εἰ 
δ' ἥττων, οὐ φεύγω χάριν ἔχειν εὖ παθών.” ἡσθεὶς οὖν 
ὁ Ἀλέξανδρος καὶ δεξιωσάμενος αὐτόν, ”ἦ που νομίζεις“ 
ἔφη „δίχα μάχης ἔσεσθαι τὴν ἔντευξιν ἡμῖν ἀπὸ τοιούτων 
λόγων καὶ φιλοφροσύνης; ἀλλ' οὐδέν σοι πλέον· ἐγὼ γὰρ 
ἀγωνιοῦμαι πρὸς σὲ καὶ διαμαχοῦμαι ταῖς χάρισιν, ὥς 
μου χρηστὸς ὢν μὴ περιγένῃ.” λαβὼν δὲ δῶρα πολλὰ καὶ 
δοὺς πλείονα, τέλος χίλια τάλαντα νομίσματος αὐτῷ 
προέπιεν· ἐφ' οἷς τοὺς μὲν φίλους ἰσχυρῶς ἐλύπησε, τῶν 
δὲ βαρβάρων πολλοὺς ἐποίησεν ἡμερωτέρως ἔχειν πρὸς 
αὐτόν.  
  Ἐπεὶ δὲ τῶν Ἰνδῶν οἱ μαχιμώτατοι μισθοφοροῦντες ἐπε-
φοίτων ταῖς πόλεσιν ἐρρωμένως ἀμύνοντες, καὶ πολλὰ τὸν 
Ἀλέξανδρον ἐκακοποίουν, σπεισάμενος ἔν τινι πόλει πρὸς 
αὐτούς, ἀπιόντας ἐν ὁδῷ λαβὼν ἅπαντας ἀπέκτεινε. καὶ 
τοῦτο τοῖς πολεμικοῖς ἔργοις αὐτοῦ, τὰ ἄλλα νομίμως 
καὶ βασιλικῶς πολεμήσαντος, ὥσπερ κηλὶς πρόσεστιν. 
  Οὐκ ἐλάσσονα δὲ τούτων οἱ φιλόσοφοι πράγματα παρ-
έσχον αὐτῷ, τούς τε προστιθεμένους τῶν βασιλέων κα-
κίζοντες, καὶ τοὺς ἐλευθέρους δήμους ἀφιστάντες. διὸ 
καὶ τούτων πολλοὺς ἐκρέμασε. 
  Τὰ δὲ πρὸς Πῶρον αὐτὸς ἐν ταῖς ἐπιστολαῖς ὡς 
ἐπράχθη γέγραφε. φησὶ γάρ, ἐν μέσῳ τῶν στρατοπέδων 
τοῦ Ὑδάσπου ῥέοντος, ἀντιπρῴρους ἱστάντα τοὺς ἐλέφαν-
τας ἀεὶ τὸν Πῶρον ἐπιτηρεῖν τὴν διάβασιν. αὑτὸν μὲν 
οὖν καθ' ἡμέραν ἑκάστην ψόφον ποιεῖν καὶ θόρυβον ἐν 
τῷ στρατοπέδῳ πολύν, ἐθίζοντα τοὺς βαρβάρους μὴ φο-
βεῖσθαι· νυκτὸς δὲ χειμερίου καὶ ἀσελήνου λαβόντα τῶν 
πεζῶν μέρος, ἱππεῖς δὲ τοὺς κρατίστους, καὶ προελθόντα 
πόρρω τῶν πολεμίων, διαπερᾶσαι πρὸς νῆσον οὐ μεγάλην. 
ἐνταῦθα δὲ ῥαγδαίου μὲν ἐκχυθέντος ὄμβρου, πρηστήρων 
δὲ πολλῶν καὶ κεραυνῶν εἰς τὸ στρατόπεδον φερομένων, 
ὅμως ὁρῶν ἀπολλυμένους τινὰς καὶ συμφλεγομένους ὑπὸ 
τῶν κεραυνῶν, ἀπὸ τῆς νησῖδος ἄρας προσφέρεσθαι ταῖς 
ἀντιπέρας ὄχθαις. τραχὺν δὲ τὸν Ὑδάσπην ὑπὸ τοῦ χει-
μῶνος ἐπιόντα καὶ μετέωρον ἔκρηγμα ποιῆσαι μέγα, καὶ 
πολὺ μέρος ἐκείνῃ φέρεσθαι τοῦ ῥεύματος, αὐτοὺς δὲ  
δέξασθαι τὸ μέσον οὐ βεβαίως, ἅτε δὴ συνολισθάνον καὶ 
περιρρηγνύμενον. ἐνταῦθα δ' εἰπεῖν φασιν αὐτόν· ”ὦ 
Ἀθηναῖοι, ἆρά γε πιστεύσαιτ' ἄν, ἡλίκους ὑπομένω κινδύ-
νους ἕνεκα τῆς παρ' ὑμῖν εὐδοξίας;“ ἀλλὰ τοῦτο μὲν 
Ὀνησίκριτος εἴρηκεν (FGrH 134 F 19)· αὐτὸς δέ φησι τὰς 
σχεδίας ἀφέντας αὐτοὺς μετὰ τῶν ὅπλων τὸ ἔκρηγμα 
διαβαίνειν, ἄχρι μαστῶν βρεχομένους, διαβὰς δὲ τῶν πε-
ζῶν εἴκοσι σταδίους προϊππεῦσαι, λογιζόμενος, εἰ μὲν 
οἱ πολέμιοι τοῖς ἵπποις προσβάλοιεν, πολὺ κρατήσειν, εἰ 
δὲ κινοῖεν τὴν φάλαγγα, φθήσεσθαι τοὺς πεζοὺς αὐτῷ 
προσγενομένους· θάτερον δὲ συμβῆναι. τῶν γὰρ ἱππέων 
χιλίους καὶ τῶν ἁρμάτων ἑξήκοντα συμπεσόντα τρεψά-
μενος, τὰ μὲν ἅρματα λαβεῖν ἅπαντα, τῶν δ' ἱππέων ἀν-
ελεῖν τετρακοσίους. οὕτω δὴ συμφρονήσαντα τὸν Πῶρον, 
ὡς αὐτὸς εἴη διαβεβηκὼς Ἀλέξανδρος, ἐπιέναι μετὰ πάσης 
τῆς δυνάμεως, πλὴν ὅσον ἐμποδὼν εἶναι τοῖς διαβαίνουσι 
τῶν Μακεδόνων ἀπέλιπε· φοβηθεὶς δὲ τὰ θηρία καὶ τὸ 
πλῆθος τῶν πολεμίων, αὐτὸς μὲν ἐνσεῖσαι κατὰ θάτερον 
κέρας, Κοῖνον δὲ τῷ δεξιῷ προσβαλεῖν κελεῦσαι. γενο-
μένης δὲ τροπῆς, ἑκατέρωθεν ἀναχωρεῖν ἀεὶ πρὸς τὰ 
θηρία καὶ συνειλεῖσθαι τοὺς ἐκβιαζομένους, ὅθεν ἤδη τὴν 
μάχην ἀναμεμειγμένην εἶναι, καὶ μόλις ὀγδόης ὥρας 
ἀπειπεῖν τοὺς πολεμίους. ταῦτα μὲν οὖν ὁ τῆς μάχης 
ποιητὴς αὐτὸς ἐν ταῖς ἐπιστολαῖς εἴρηκεν. οἱ δὲ πλεῖστοι 
τῶν συγγραφέων ὁμολογοῦσι τὸν Πῶρον, ὑπεραίροντα 
τεσσάρων πηχῶν σπιθαμῇ τὸ μῆκος, ἱππότου μηδὲν 
ἀποδεῖν πρὸς τὸν ἐλέφαντα συμμετρίᾳ διὰ τὸ μέγεθος καὶ  
τὸν ὄγκον τοῦ σώματος· καίτοι μέγιστος ἦν ὁ ἐλέφας· 
σύνεσιν δὲ θαυμαστὴν ἐπεδείξατο καὶ κηδεμονίαν τοῦ 
βασιλέως, ἐρρωμένου μὲν ἔτι θυμῷ τοὺς προσμαχομένους 
ἀμυνόμενος καὶ ἀνακόπτων, ὡς δ' ᾔσθετο βελῶν πλήθει 
καὶ τραυμάτων κάμνοντα, δείσας μὴ περιρρυῇ, τοῖς μὲν 
γόνασιν εἰς γῆν ὑφῆκε πρᾴως ἑαυτόν, τῇ δὲ προνομαίᾳ 
λαμβάνων ἀτρέμα τῶν δορατίων ἕκαστον ἐξῄρει τοῦ σώ-
ματος. 
  Ἐπεὶ δὲ ληφθέντα τὸν Πῶρον ὁ Ἀλέξανδρος ἠρώτα, 
πῶς αὐτῷ χρήσηται, „βασιλικῶς” εἶπε· προσπυθομένου 
δὲ μή τι 〈καὶ〉 ἄλλο λέγει, ”πάντ'“ εἶπεν „〈ἔν〉εστιν ἐν 
τῷ βασιλικῶς.” οὐ μόνον οὖν ἀφῆκεν αὐτὸν ἄρχειν ὧν 
ἐβασίλευε σατράπην καλούμενον, ἀλλὰ καὶ προσέθηκε 
χώραν [καὶ] τῆς αὐτονόμου καταστρεψάμενος, ἐν ᾗ 
πεντεκαίδεκα μὲν ἔθνη, πόλεις δὲ πεντακισχιλίας ἀξιο-
λόγους, κώμας δὲ παμπόλλας εἶναί φασιν· ἄλλης δὲ τρὶς 
τοσαύτης Φίλιππόν τινα τῶν ἑταίρων σατράπην ἀπέδειξεν. 
  Ἐκ δὲ τῆς πρὸς Πῶρον μάχης καὶ ὁ Βουκεφά-
λας ἐτελεύτησεν, οὐκ εὐθύς, ἀλλ' ὕστερον, ὡς οἱ πλεῖστοι 
λέγουσιν, ἀπὸ τραυμάτων θεραπευόμενος, ὡς δ' Ὀνησί-
κριτος (FGrH 134 F 20), διὰ γῆρας ὑπέρπονος γενό- 
μενος· τριάκοντα γὰρ ἐτῶν ἀποθανεῖν αὐτόν. ἐδήχθη δ' 
ἰσχυρῶς Ἀλέξανδρος, οὐδὲν ἄλλ' ἢ συνήθη καὶ φίλον ἀπο-
βεβληκέναι νομίζων, καὶ πόλιν οἰκίσας ἐπ' αὐτῷ παρὰ 
τὸν Ὑδάσπην Βουκεφαλίαν προσηγόρευσε. λέγεται δὲ καὶ 
κύνα Περίταν ὄνομα τεθραμμένον ὑπ' αὐτοῦ καὶ στεργό-
μενον ἀποβαλών, κτίσαι πόλιν ἐπώνυμον. τοῦτο δὲ Σωτίων 
φησὶ Ποτάμωνος (FGrH 147 F 1) ἀκοῦσαι τοῦ Λεσβίου. 
  Τοὺς μέντοι Μακεδόνας ὁ πρὸς Πῶρον ἀγὼν 
ἀμβλυτέρους ἐποίησε, καὶ τοῦ πρόσω τῆς Ἰνδικῆς ἔτι 
προελθεῖν ἐπέσχε. μόλις γὰρ ἐκεῖνον ὠσάμενοι, δισμυ-
ρίοις πεζοῖς καὶ δισχιλίοις ἱππεῦσι παραταξάμενον, ἀντ-
έστησαν ἰσχυρῶς Ἀλεξάνδρῳ, βιαζομένῳ καὶ τὸν Γάγγην 
περᾶσαι ποταμόν, εὖρος μὲν αὐτοῦ δύο καὶ τριάκοντα 
σταδίων εἶναι πυνθανόμενοι καὶ βάθος ὀργυιὰς ἑκατόν, 
ἀντιπέρας δὲ τὰς ὄχθας ἀποκεκρύφθαι πλήθεσιν ὅπλων 
καὶ ἵππων καὶ ἐλεφάντων. ἐλέγοντο γὰρ ὀκτὼ μὲν μυριά-
δας ἱπποτῶν, εἴκοσι δὲ πεζῶν, ἅρματα δ' ὀκτακισχίλια 
καὶ μαχίμους ἐλέφαντας ἑξακισχιλίους ἔχοντες οἱ Γανδα-
ριτῶν καὶ Πραισίων βασιλεῖς ὑπομένειν. καὶ κόμπος οὐκ 
ἦν περὶ ταῦτα. Ἀνδρόκοττος γὰρ ὕστερον οὐ πολλῷ 
βασιλεύσας Σελεύκῳ πεντακοσίους ἐλέφαντας ἐδωρή-
σατο, καὶ στρατοῦ μυριάσιν ἑξήκοντα τὴν Ἰνδικὴν ἐπῆλθεν 
ἅπασαν καταστρεφόμενος. τὸ μὲν οὖν πρῶτον ὑπὸ δυσθυ-
μίας καὶ ὀργῆς αὑτὸν εἰς τὴν σκηνὴν καθείρξας ἔκειτο, 
χάριν οὐδεμίαν εἰδὼς τοῖς διαπεπραγμένοις, εἰ μὴ περά-
σειε τὸν Γάγγην, ἀλλ' ἐξομολόγησιν ἥττης τιθέμενος τὴν  
ἀναχώρησιν. ὡς δ' οἵ τε φίλοι τὰ εἰκότα παρηγοροῦντες 
αὐτόν, οἵ τε στρατιῶται κλαυθμῷ καὶ βοῇ προσιστάμενοι 
ταῖς θύραις ἱκέτευον, ἐπικλασθεὶς ἀνεζεύγνυε, πολλὰ πρὸς 
δόξαν ἀπατηλὰ καὶ σοφιστικὰ μηχανώμενος. καὶ γὰρ 
ὅπλα μείζονα καὶ φάτνας ἵππων καὶ χαλινοὺς βαρυτέρους 
κατασκευάσας ἀπέλιπέ τε καὶ διέρριψεν. ἱδρύσατο δὲ 
βωμοὺς θεῶν, οὓς μέχρι νῦν οἱ Πραισίων βασιλεῖς δια-
βαίνοντες σέβονται καὶ θύουσιν Ἑλληνικὰς θυσίας. 
Ἀνδρόκοττος δὲ μειράκιον ὢν αὐτὸν Ἀλέξανδρον εἶδε, 
καὶ λέγεται πολλάκις εἰπεῖν ὕστερον, ὡς παρ' οὐδὲν 
ἦλθε τὰ πράγματα λαβεῖν Ἀλέξανδρος, μισουμένου τε καὶ 
καταφρονουμένου τοῦ βασιλέως διὰ μοχθηρίαν καὶ δυσ-
γένειαν. 
  Ἐντεῦθεν ὁρμήσας Ἀλέξανδρος τὴν ἔξω θάλασσαν 
ἐπιδεῖν, καὶ πολλὰ πορθμεῖα κωπήρη καὶ σχεδίας πηξά-
μενος, ἐκομίζετο τοῖς ποταμοῖς ὑποφερόμενος σχολαίως. 
ὁ δὲ πλοῦς οὐκ ἀργὸς ἦν οὐδ' ἀπόλεμος, προσβάλλων δὲ 
ταῖς πόλεσι καὶ ἀποβαίνων, ἐχειροῦτο πάντα. πρὸς δὲ 
τοῖς καλουμένοις Μαλλοῖς, οὕς φασιν Ἰνδῶν μαχιμωτά-
τους γενέσθαι, μικρὸν ἐδέησε κατακοπῆναι. τοὺς μὲν γὰρ 
ἀνθρώπους βέλεσιν ἀπὸ τῶν τειχῶν ἀπεσκέδασε, πρῶτος 
δὲ διὰ κλίμακος τεθείσης ἀναβὰς ἐπὶ τὸ τεῖχος, ὡς ἥ τε 
κλίμαξ συνετρίβη καὶ τῶν βαρβάρων ὑφισταμένων παρὰ 
τὸ τεῖχος ἐλάμβανε πληγὰς κάτωθεν, ὀλιγοστὸς ὢν 
συστρέψας ἑαυτὸν εἰς μέσους ἀφῆκε τοὺς πολεμίους, καὶ 
κατὰ τύχην ὀρθὸς ἔστη. τιναξαμένου δὲ τοῖς ὅπλοις 
ἔδοξαν οἱ βάρβαροι σέλας τι καὶ φάσμα πρὸ τοῦ σώματος  
φέρεσθαι. διὸ καὶ τὸ πρῶτον ἔφυγον καὶ διεσκεδάσθησαν· 
ὡς δ' εἶδον αὐτὸν μετὰ δυεῖν ὑπασπιστῶν, ἐπιδραμόντες 
οἱ μὲν ἐκ χειρὸς ξίφεσι καὶ δόρασι διὰ τῶν ὅπλων συνετί-
τρωσκον ἀμυνόμενον, εἷς δὲ μικρὸν ἀπωτέρω στάς, ἐφῆκεν 
ἀπὸ τόξου βέλος οὕτως εὔτονον καὶ βίαιον, ὥστε τὸν 
θώρακα διακόψαν ἐμπαγῆναι τοῖς περὶ τὸν μασθὸν ὀστέοις. 
πρὸς δὲ τὴν πληγὴν ἐνδόντος αὐτοῦ καὶ τὸ σῶμα κάμψαν-
τος, ὁ μὲν βαλὼν ἐπέδραμε, βαρβαρικὴν μάχαιραν σπα-
σάμενος, Πευκέστας δὲ καὶ Λιμναῖος προέστησαν· ὧν 
πληγέντων ἑκατέρων, ὁ μὲν ἀπέθανε, Πευκέστας δ' 
ἀντεῖχε, τὸν δὲ βάρβαρον Ἀλέξανδρος ἀπέκτεινεν. αὐτὸς δὲ 
τραύματα πολλὰ λαβών, τέλος δὲ πληγεὶς ὑπέρῳ κατὰ τοῦ 
τραχήλου, προσήρεισε τῷ τείχει τὸ σῶμα, βλέπων πρὸς 
τοὺς πολεμίους. ἐν τούτῳ δὲ τῶν Μακεδόνων περιχυθέν-
των, ἁρπασθεὶς ἀναίσθητος ἤδη τῶν περὶ αὐτὸν ἐπὶ 
σκηνῆς ἐκομίζετο. καὶ παραυτίκα μὲν ὡς τεθνεῶτος ἦν 
λόγος ἐν τῷ στρατοπέδῳ· χαλεπῶς δὲ καὶ πολυπόνως 
τὸν ὀϊστὸν ἐκπρισάντων ξύλινον ὄντα, καὶ τοῦ θώρακος 
οὕτω μόλις ἀπολυθέντος, περὶ τὴν ἐκκοπὴν ἐγίνοντο τῆς 
ἀκίδος, ἐνδεδυκυίας [ἐν] ἑνὶ τῶν ὀστέων. λέγεται δὲ τὸ 
μὲν πλάτος τριῶν δακτύλων εἶναι, τὸ δὲ μῆκος τεσσάρων· 
διὸ ταῖς λιποθυμίαις ἔγγιστα θανάτου συνελαυνόμενος 
ἐξαιρουμένης αὐτῆς, ὅμως ἀνέλαβε, καὶ διαφυγὼν τὸν 
κίνδυνον, ἔτι δ' ἀσθενὴς ὢν καὶ πολὺν χρόνον ἐν διαίτῃ 
καὶ θεραπείαις ἔχων αὑτόν, ἔξω θορυβοῦντας ὡς ᾔσθετο 
ποθοῦντας αὐτὸν ἰδεῖν τοὺς Μακεδόνας, λαβὼν ἱμάτιον 
προῆλθε, καὶ θύσας τοῖς θεοῖς αὖθις ἀνήχθη καὶ παρεκο-
μίζετο, χώραν τε πολλὴν καὶ πόλεις μεγάλας καταστρε-
φόμενος.  
  Τῶν δὲ Γυμνοσοφιστῶν τοὺς μάλιστα τὸν Σάββαν 
ἀναπείσαντας ἀποστῆναι καὶ κακὰ πλεῖστα τοῖς Μακε-
δόσι παρασχόντας λαβὼν δέκα, δεινοὺς δοκοῦντας εἶναι 
περὶ τὰς ἀποκρίσεις καὶ βραχυλόγους, ἐρωτήματα προὔ-
θηκεν αὐτοῖς ἄπορα, φήσας ἀποκτενεῖν τὸν μὴ ὀρθῶς 
ἀποκρινάμενον πρῶτον, εἶτ' ἐφεξῆς οὕτω τοὺς ἄλλους· 
ἕνα δὲ τὸν πρεσβύτατον ἐκέλευσεν 〈ἐπι〉κρίνειν. ὁ μὲν 
οὖν πρῶτος ἐρωτηθείς, πότερον οἴεται τοὺς ζῶντας εἶναι 
πλείονας ἢ τοὺς τεθνηκότας, ἔφη τοὺς ζῶντας· οὐ[κέτι] 
γὰρ εἶναι τοὺς τεθνηκότας. ὁ δὲ δεύτερος, πότερον τὴν 
γῆν ἢ τὴν θάλατταν μείζονα τρέφειν θηρία, τὴν γῆν ἔφη· 
ταύτης γὰρ μέρος εἶναι τὴν θάλατταν. ὁ δὲ τρίτος, ποῖόν 
ἐστι ζῷον πανουργότατον, ὃ μέχρι νῦν, εἶπεν, ἄνθρωπος 
οὐκ ἔγνωκεν. ὁ δὲ τέταρτος ἀνακρινόμενος, τίνι λογισμῷ 
τὸν Σάββαν ἀπέστησεν, ἀπεκρίνατο, καλῶς ζῆν βουλό-
μενος αὐτὸν ἢ καλῶς ἀποθανεῖν. ὁ δὲ πέμπτος ἐρωτηθείς, 
πότερον οἴεται τὴν ἡμέραν πρότερον ἢ τὴν νύκτα γεγονέναι,  
τὴν ἡμέραν, εἶπεν, ἡμέρᾳ μιᾷ· καὶ προσεπεῖπεν οὗτος, 
θαυμάσαντος τοῦ βασιλέως, ὅτι τῶν ἀπόρων ἐρωτήσεων 
ἀνάγκη καὶ τὰς ἀποκρίσεις ἀπόρους εἶναι. μεταβαλὼν οὖν 
τὸν ἕκτον ἠρώτα, πῶς ἄν τις φιληθείη μάλιστα· ἂν κρά-
τιστος ὤν, ἔφη, μὴ φοβερὸς ᾖ. τῶν δὲ λοιπῶν τριῶν ὁ μὲν 
ἐρωτηθείς, πῶς ἄν τις ἐξ ἀνθρώπου γένοιτο θεός, εἴ τι 
πράξειεν, εἶπεν, ὃ πρᾶξαι δυνατὸν ἀνθρώπῳ μὴ ἔστιν· ὁ 
δὲ περὶ ζῳῆς καὶ θανάτου, πότερον ἰσχυρότερον, ἀπ-
εκρίνατο τὴν ζῳήν, τοσαῦτα κακὰ φέρουσαν. ὁ δὲ τελευ-
ταῖος, μέχρι τίνος 〈ἂν〉 ἄνθρωπον καλῶς ἔχοι ζῆν, μέχρι 
οὗ μὴ νομίζει τὸ τεθνάναι τοῦ ζῆν ἄμεινον. οὕτω δὴ τρα-
πόμενος πρὸς τὸν δικαστήν, ἐκέλευσεν ἀποφαίνεσθαι. τοῦ 
δ' ἕτερον ἑτέρου χεῖρον εἰρηκέναι φήσαντος, ”οὐκοῦν“ ἔφη 
„καὶ σὺ πρῶτος ἀποθανῇ τοιαῦτα κρίνων.” ”οὐκ ἄν γ'“ 
εἶπεν „ὦ βασιλεῦ, εἰ μὴ σὺ ψεύδῃ, φήσας πρῶτον ἀπο-
κτενεῖν τὸν ἀποκρινάμενον κάκιστα.” 
  Τούτους μὲν οὖν ἀφῆκε δωρησάμενος· πρὸς δὲ 
τοὺς ἐν δόξῃ μάλιστα καὶ καθ' αὑτοὺς ἐν ἡσυχίᾳ ζῶντας 
ἔπεμψεν Ὀνησίκριτον, ἀφικέσθαι δεόμενος πρὸς αὐτόν. 
ὁ δ' Ὀνησίκριτος ἦν φιλόσοφος τῶν Διογένει τῷ κυνικῷ 
συνεσχολακότων· καί φησι (FGrH 134 F 17b) τὸν μὲν 
Καλανὸν ὑβριστικῶς πάνυ καὶ τραχέως κελεύειν ἀπο-
δύντα τὸν χιτῶνα γυμνὸν ἀκροᾶσθαι τῶν λόγων· ἄλλως  
δ' οὐ διαλέξεσθαι πρὸς αὐτὸν, οὐδ' εἰ παρὰ τοῦ Διὸς 
ἀφῖκται. τὸν δὲ Δάνδαμιν πρᾳότερον εἶναι, καὶ διακού-
σαντα περὶ Σωκράτους καὶ Πυθαγόρου καὶ Διογένους, 
εἰπεῖν ὡς εὐφυεῖς μὲν αὐτῷ γεγονέναι δοκοῦσιν οἱ ἄν-
δρες, λίαν δὲ τοὺς νόμους αἰσχυνόμενοι βεβιωκέναι. ἄλλοι 
δέ φασι τὸν Δάνδαμιν οὐδὲν εἰπεῖν ἀλλ' ἢ τοσοῦτον 
μόνον· ”τίνος χάριν ὁ Ἀλέξανδρος ὁδὸν τοσαύτην δεῦρ' 
ἦλθε;“ τὸν μέντοι Καλανὸν ἔπεισεν ὁ Ταξίλης ἐλθεῖν πρὸς 
Ἀλέξανδρον· ἐκαλεῖτο δὲ Σφίνης· ἐπεὶ δὲ κατ' Ἰνδικὴν 
γλῶτταν τῷ καλὲ προσαγορεύων ἀντὶ τοῦ χαίρειν τοὺς 
ἐντυγχάνοντας ἠσπάζετο, Καλανὸς ὑπὸ τῶν Ἑλλήνων 
ὠνομάσθη. τοῦτον δὲ λέγεται καὶ τὸ παράδειγμα τῆς 
ἀρχῆς τῷ Ἀλεξάνδρῳ προθέσθαι· καταβαλὼν γὰρ ἐν 
μέσῳ βύρσαν τινὰ ξηρὰν καὶ κατεσκληκυῖαν, ἐπάτησε τὸ 
ἄκρον· ἡ δ' εἰς ἓν πιεσθεῖσα, τοῖς ἄλλοις ἐπήρθη μέρεσι. 
καὶ τοῦτο περιϊὼν ἐν κύκλῳ καὶ πιέζων καθ' ἕκαστον 
ἐδείκνυε γιγνόμενον, ἄχρι οὗ τὸ μέσον ἐπιστὰς κατέσχε, 
καὶ πάνθ' οὕτως ἠρέμησεν. ἐβούλετο δ' ἡ εἰκὼν ἔνδειξις 
εἶναι τοῦ τὰ μέσα δεῖν μάλιστα τῆς ἀρχῆς πιέζειν καὶ μὴ 
[δὲ] μακρὰν ἀποπλανᾶσθαι τὸν Ἀλέξανδρον. 
  Ἡ δὲ διὰ τῶν ποταμῶν πρὸς τὴν θάλατταν ὑπ-
αγωγὴ μηνῶν ἑπτὰ χρόνον ἀνάλωσεν. ἐμβαλὼν δὲ ταῖς 
ναυσὶν εἰς τὸν Ὠκεανόν, ἀνέπλευσε πρὸς νῆσον, ἣν Σκιλ-
λοῦστιν αὐτὸς ὠνόμασεν, ἕτεροι δὲ Ψιλτοῦκιν. ἐνταῦθα 
δ' ἀποβὰς ἔθυε τοῖς θεοῖς, καὶ τὴν φύσιν ἐπεῖδε τοῦ πελά-
γους καὶ τῆς παραλίας, ὅσον ἐφικτὸν ἦν· εἶτ' ἐπευξάμενος 
μηδένα μετ' αὐτὸν ἀνθρώπων ὑπερβῆναι τοὺς ὅρους τῆς  
στρατείας, ἀνέστρεψε. καὶ τὰς μὲν ναῦς ἐκέλευσε παρα-
πλεῖν, ἐν δεξιᾷ τὴν Ἰνδικὴν ἐχούσας, ἡγεμόνα μὲν Νέαρχον 
ἀποδείξας, ἀρχικυβερνήτην δ' Ὀνησίκριτον· αὐτὸς δὲ πεζῇ 
δι' Ὠρειτῶν πορευόμενος, εἰς ἐσχάτην ἀπορίαν προήχθη, 
καὶ πλῆθος ἀνθρώπων ἀπώλεσε 〈τοσοῦτον〉, ὥστε τῆς μα-
χίμου δυνάμεως μηδὲ τὸ τέταρτον ἐκ τῆς Ἰνδικῆς ἀπαγα-
γεῖν. καίτοι δώδεκα μὲν μυριάδες ἦσαν οἱ πεζοί, τὸ δ' 
ἱππικὸν εἰς μυρίους καὶ πεντακισχιλίους. ἀλλὰ καὶ νόσοι 
χαλεπαὶ καὶ δίαιται πονηραὶ καὶ καύματα ξηρὰ καὶ πλεί-
στους ὁ λιμὸς διέφθειρεν, ἄσπορον χώραν ἐπιόντας ἀνθρώ-
πων κακοβίων, ὀλίγα καὶ ἀγεννῆ πρόβατα κεκτημένων, 
ἃ τοὺς θαλαττίους ἰχθῦς εἰθισμένα προσφέρεσθαι σάρκα 
μοχθηρὰν εἶχε καὶ δυσώδη. μόλις οὖν ἐν ἡμέραις ἑξή-
κοντα ταύτην διελθὼν καὶ τῆς Γεδρωσίας ἁψάμενος, εὐ-
θὺς ἐν ἀφθόνοις ἦν πᾶσι, τῶν ἔγγιστα σατραπῶν καὶ 
βασιλέων παρασκευασάντων. 
  Ἀναλαβὼν οὖν ἐνταῦθα τὴν δύναμιν, ἐξώρμησε 
κώμῳ χρώμενος ἐφ' ἡμέρας ἑπτὰ διὰ τῆς Καρμανίας. 
αὐτὸν μὲν οὖν ἵπποι σχέδην ἐκόμιζον ὀκτώ, μετὰ τῶν ἑταί-
ρων ὑπὲρ θυμέλης ἐν ὑψηλῷ καὶ περιφανεῖ πλαισίῳ πεπη-
γυίας εὐωχούμενον συνεχῶς ἡμέρας καὶ νυκτός· ἅμαξαι δὲ 
παμπληθεῖς, αἱ μὲν ἁλουργοῖς καὶ ποικίλοις περιβολαίοις, 
αἱ δ' ὕλης ἀεὶ προσφάτου καὶ χλωρᾶς σκιαζόμεναι κλάδοις, 
εἵποντο, τοὺς ἄλλους ἄγουσαι φίλους καὶ ἡγεμόνας, ἐστε-
φανωμένους καὶ πίνοντας. εἶδες δ' ἂν οὐ πέλτην, οὐ κράνος,  
οὐ σάρισαν, ἀλλὰ φιάλαις καὶ ῥυτοῖς καὶ θηρικλείοις παρὰ 
τὴν ὁδὸν ἅπασαν οἱ στρατιῶται κυαθίζοντες ἐκ πίθων 
μεγάλων καὶ κρατήρων ἀλλήλοις προέπινον, οἱ μὲν ἐν τῷ 
προάγειν ἅμα καὶ βαδίζειν, οἱ δὲ κατακείμενοι. πολλὴ δὲ 
μοῦσα συρίγγων καὶ αὐλῶν ᾠδῆς τε καὶ ψαλμοῦ καὶ 
βακχεία γυναικῶν κατεῖχε πάντα τόπον. τῷ δ' ἀτάκτῳ 
καὶ πεπλανημένῳ τῆς πορείας παρείπετο [ταῖς φιάλαις] 
καὶ παιδιὰ βακχικῆς ὕβρεως, ὡς τοῦ θεοῦ παρόντος 
αὐτοῦ καὶ συμπαραπέμποντος τὸν κῶμον. ἐπεὶ δ' ἧκε τῆς 
Γεδρωσίας εἰς τὸ βασίλειον, αὖθις ἀνελάμβανε τὴν στρα-
τιὰν πανηγυρίζων. λέγεται δ' αὐτὸν μεθύοντα θεωρεῖν 
ἀγῶνας χορῶν, τὸν δ' ἐρώμενον Βαγώαν χορεύοντα νικῆ-
σαι καὶ κεκοσμημένον διὰ τοῦ θεάτρου παρελθόντα 
καθίσαι παρ' αὐτόν· ἰδόντας δὲ τοὺς Μακεδόνας κροτεῖν 
καὶ βοᾶν φιλῆσαι κελεύοντας, ἄχρι οὗ περιβαλὼν κατ-
εφίλησεν. 
  Ἐνταῦθα τῶν περὶ Νέαρχον ἀναβάντων πρὸς αὐτόν, 
ἡσθεὶς καὶ διακούσας τὰ περὶ τὸν πλοῦν ὥρμησεν αὐτὸς 
πλεύσας κατὰ τὸν Εὐφράτην στόλῳ μεγάλῳ, εἶτα περὶ 
τὴν Ἀραβίαν καὶ τὴν Λιβύην παρακομισθείς, διὰ στηλῶν 
Ἡρακλείων ἐμβαλεῖν εἰς τὴν ἐντὸς θάλασσαν, καὶ πλοῖα 
παντοδαπὰ περὶ Θάψακον ἐπήγνυτο, καὶ συνήγοντο ναῦται 
καὶ κυβερνῆται πανταχόθεν. ἡ δ' ἄνω στρατεία χαλεπὴ 
γενομένη, καὶ τὸ περὶ Μαλλοὺς τραῦμα, καὶ ἡ φθορὰ 
πολλὴ λεχθεῖσα τῆς δυνάμεως ἀπιστίᾳ τῆς σωτηρίας  
αὐτοῦ τά θ' ὑπήκοα πρὸς ἀποστάσεις ἐπῆρε, καὶ τοῖς στρα-
τηγοῖς καὶ σατράπαις ἀδικίαν πολλὴν καὶ πλεονεξίαν καὶ 
ὕβριν 〈ἐν〉εποίησε, καὶ ὅλως διέδραμε σάλος ἁπάντων καὶ 
νεωτερισμός. ὅπου καὶ πρὸς Ἀντίπατρον Ὀλυμπιὰς καὶ 
Κλεοπάτρα στασιάσασαι, διείλοντο τὴν ἀρχήν, Ὀλυμπιὰς 
μὲν Ἤπειρον, Κλεοπάτρα δὲ Μακεδονίαν παραλαβοῦσα. 
καὶ τοῦτ' ἀκούσας Ἀλέξανδρος βέλτιον ἔφη βεβουλεῦσθαι 
τὴν μητέρα· Μακεδόνας γὰρ οὐκ ἂν ὑπομεῖναι βασι-
λευομένους ὑπὸ γυναικός. διὰ ταῦτα Νέαρχον μὲν αὖθις 
ἐπὶ θάλασσαν ἔπεμψεν, ἐμπλῆσαι † πολεμίων ἅπασαν 
ἐγνωκὼς τὴν παραλίαν, αὐτὸς δὲ καταβαίνων ἐκόλαζε 
τοὺς πονηροὺς τῶν στρατηγῶν. τῶν δ' Ἀβουλίτου παίδων 
ἕνα μὲν Ὀξυάρτην αὐτὸς ἀπέκτεινε σαρίσῃ διελάσας, 
Ἀβουλίτου δὲ μηδὲν τῶν ἀναγκαίων παρασκευάσαντος, 
ἀλλ' ἢ τρισχίλαι τάλαντα νομίσματος αὐτῷ προσαγα-
γόντος, ἐκέλευσε τοῖς ἵπποις τὸ ἀργύριον παραβαλεῖν. ὡς 
δ' οὐκ ἐγεύοντο, φήσας „τί οὖν ὄφελος ἡμῖν τῆς σῆς παρα-
σκευῆς;” καθεῖρξε τὸν Ἀβουλίτην. 
  Ἐν δὲ Πέρσαις πρῶτον μὲν ἀπέδωκε τὸ νόμισμα 
ταῖς γυναιξίν, ὥσπερ εἰώθεισαν οἱ βασιλεῖς, ὁσάκις εἰς 
Πέρσας ἀφίκοιντο, διδόναι χρυσοῦν ἑκάστῃ. καὶ διὰ τοῦτό 
φασιν ἐνίους μὴ πολλάκις, Ὦχον δὲ μηδ' ἅπαξ εἰς Πέρσας 
παραγενέσθαι, διὰ μικρολογίαν ἀποξενώσαντα τῆς πατρί-
δος ἑαυτόν. 
  Ἔπειτα τὸν Κύρου τάφον εὑρὼν διορωρυγμένον, ἀπ-
έκτεινε τὸν ἀδικήσαντα, καίτοι Πελλαῖος ἦν οὐ τῶν  
ἀσημοτάτων ὁ πλημμελήσας, ὄνομα Πουλαμάχος. τὴν 
δ' ἐπιγραφὴν ἀναγνούς, ἐκέλευσεν Ἑλληνικοῖς ὑποχαράξαι 
γράμμασιν. εἶχε δ' οὕτως· ”ὦ ἄνθρωπε, ὅστις εἶ καὶ 
ὁπόθεν ἥκεις, ὅτι μὲν γὰρ ἥξεις οἶδα, ἐγὼ Κῦρός εἰμι ὁ 
Πέρσαις κτησάμενος τὴν ἀρχήν. μὴ οὖν τῆς ὀλίγης 〈μοι〉 
ταύτης γῆς φθονήσῃς ἣ τοὐμὸν σῶμα περικαλύπτει.“ ταῦτα 
μὲν οὖν ἐμπαθῆ σφόδρα τὸν Ἀλέξανδρον ἐποίησεν, ἐν νῷ 
λαβόντα 〈τῶν πραγμάτων〉 τὴν ἀδηλότητα καὶ μεταβολήν. 
  Ὁ δὲ Καλανὸς ἐνταῦθα χρόνον οὐ πολὺν ὑπὸ κοιλίας 
ἐνοχληθείς, ᾐτήσατο πυρὰν αὑτῷ γενέσθαι· καὶ κομισθεὶς 
ἵππῳ πρὸς αὐτήν, ἐπευξάμενος καὶ κατασπείσας ἑαυτὸν 
καὶ τῶν τριχῶν ἀπαρξάμενος, ἀναβαίνων ἐδεξιοῦτο τοὺς 
παρόντας τῶν Μακεδόνων καὶ παρεκάλει τὴν ἡμέραν 
ἐκείνην ἡδέως γενέσθαι καὶ μεθυσθῆναι μετὰ τοῦ βασι-
λέως, αὐτὸν δ' ἐκεῖνον ἔφη μετ' ὀλίγον χρόνον ἐν Βαβυ-
λῶνι ὄψεσθαι. ταῦτα δ' εἰπών, κατακλιθεὶς καὶ συγκαλυ-
ψάμενος, οὐκ ἐκινήθη τοῦ πυρὸς πλησιάζοντος, ἀλλ' ἐν 
ᾧ κατεκλίθη σχήματι, τοῦτο διατηρῶν, ἐκαλλιέρησεν 
ἑαυτὸν τῷ πατρίῳ νόμῳ τῶν ἐκεῖ σοφιστῶν. (τοῦτο πολ-
λοῖς ἔτεσιν ὕστερον ἄλλος Ἰνδὸς ἐν Ἀθήναις Καίσαρι 
συνὼν ἐποίησε, καὶ δείκνυται μέχρι νῦν τὸ μνημεῖον, 
Ἰνδοῦ προσαγορευόμενον).  
  Ὁ δ' Ἀλέξανδρος ἀπὸ τῆς πυρᾶς γενόμενος, καὶ 
συναγαγὼν πολλοὺς τῶν φίλων καὶ τῶν ἡγεμόνων ἐπὶ 
δεῖπνον, ἀγῶνα προὔθηκε καὶ στέφανον ἀκρατοποσίας. ὁ 
μὲν οὖν πλεῖστον πιὼν Πρόμαχος ἄχρι χοῶν τεσσάρων 
προῆλθε· καὶ λαβὼν τὸ νικητήριον, στέφανον ταλαν-
τ〈ιαῖ〉ον, ἡμέρας τρεῖς ἐπέζησε· τῶν δ' ἄλλων, ὡς Χάρης 
φησί (FGrH 125 F 19b), τετταράκοντα καὶ εἷς ἀπέθανον 
πιόντες, ἰσχυροῦ τῇ μέθῃ κρύους ἐπιγενομένου. 
  Τῶν δ' ἑταίρων γάμον ἐν Σούσοις ἐπιτελῶν, καὶ λαμβά-
νων μὲν αὐτὸς γυναῖκα τὴν Δαρείου θυγατέρα Στάτειραν, 
διανέμων δὲ τὰς ἀρίστας τοῖς ἀρίστοις, κοινὸν δὲ τῶν ἤδη 
προγεγαμηκότων Μακεδόνων γάμον [καλὸν] ἑστιάσας, ἐν 
ᾧ φασιν, ἐνακισχιλίων τῶν παρακεκλημένων ἐπὶ τὸ δεῖπνον 
ὄντων, ἑκάστῳ χρυσῆν φιάλην πρὸς τὰς σπονδὰς δοθῆναι, 
τά τ' ἄλλα θαυμαστῶς ἐλαμπρύνατο, καὶ τὰ χρέα τοῖς 
δανείσασιν ὑπὲρ τῶν ὀφειλόντων αὐτὸς διαλύσας, τοῦ 
παντὸς ἀναλώματος ἐλάσσονος μυρίων ταλάντων ἑκατὸν 
τριάκοντα ταλάντοις γενομένου. ἐπεὶ δ' Ἀντιγένης ὁ ἑτε-
ρόφθαλμος ὡς ὀφείλων ἀπεγράψατο ψευδῶς, καὶ παρ-
αγαγών τινα φάσκοντα δεδανεικέναι πρὸς τὴν τράπεζαν 
ἀπέτεισε τὸ ἀργύριον, εἶτ' ἐφωράθη ψευδόμενος, ὀργι-
σθεὶς ὁ βασιλεὺς ἀπήλασε τῆς αὐλῆς αὐτὸν καὶ παρείλετο 
τὴν ἡγεμονίαν. ἦν δὲ λαμπρὸς ἐν τοῖς πολεμικοῖς ὁ Ἀντιγέ-
νης, καὶ ἔτι [δὲ] νέος ὤν, Φιλίππου πολιορκοῦντος Πέριν- 
θον, ἐμπεσόντος αὐτῷ καταπελτικοῦ βέλους εἰς τὸν 
ὀφθαλμόν, οὐ παρέσχε βουλομένοις ἐξελεῖν τὸ βέλος οὐδ' 
ὑφήκατο πρὶν ὤσασθαι προσμαχόμενος καὶ κατακλεῖσαι 
τοὺς πολεμίους εἰς τὸ τεῖχος. οὐ μετρίως οὖν τότε τὴν 
ἀτιμίαν ἔφερεν, ἀλλὰ δῆλος ἦν ἑαυτὸν ὑπὸ λύπης καὶ 
βαρυθυμίας διαχρησόμενος, καὶ τοῦτο δείσας ὁ βασιλεὺς 
ἀνῆκε τὴν ὀργὴν καὶ τὰ χρήματ' ἔχειν ἐκέλευσεν αὐτόν. 
  Τῶν δὲ παίδων τῶν τρισμυρίων, οὓς ἀσκουμένους 
καὶ μανθάνοντας ἀπέλιπε, τοῖς τε σώμασιν ἀνδρείων 
φανέντων καὶ τοῖς εἴδεσιν εὐπρεπῶν, ἔτι δὲ καὶ ταῖς 
μελέταις εὐχέρειαν καὶ κουφότητα θαυμαστὴν ἐπιδειξα-
μένων, αὐτὸς μὲν ἥσθη, τοῖς δὲ Μακεδόσι δυσθυμία παρ-
έστη καὶ δέος, ὡς ἧττον αὐτοῖς τοῦ βασιλέως προσέξοντος. 
διὸ καὶ τοὺς ἀσθενεῖς καὶ πεπηρωμένους αὐτοῦ καταπέμ-
ποντος ἐπὶ θάλατταν, ὕβριν ἔφασαν εἶναι καὶ προπηλα-
κισμόν, ἀνθρώποις ἀποχρησάμενον εἰς ἅπαντα, νῦν ἀπο-
τίθεσθαι σὺν αἰσχύνῃ καὶ προσρίπτειν ταῖς πατρίσι καὶ 
τοῖς γονεῦσιν, οὐ τοιούτους παραλαβόντα. πάντας οὖν 
ἐκέλευον ἀφιέναι καὶ πάντας ἀχρήστους νομίζειν Μακε-
δόνας, ἔχοντα τοὺς νέους τούτους πυρριχιστάς, σὺν οἷς 
ἐπιὼν κατακτήσεται τὴν οἰκουμένην. πρὸς ταῦτα χαλεπῶς 
ὁ Ἀλέξανδρος ἔσχε, καὶ πολλὰ μὲν ἐλοιδόρησεν αὐτοὺς 
πρὸς ὀργήν, ἀπελάσας δὲ τὰς φυλακὰς παρέδωκε Πέρσαις, 
καὶ κατέστησεν ἐκ τούτων δορυφόρους καὶ ῥαβδοφόρους, 
ὑφ' ὧν ὁρῶντες αὐτὸν παραπεμπόμενον, αὑτοὺς δ' ἀπειργο-
μένους καὶ προπηλακιζομένους, ἐταπεινοῦντο, καὶ διδόντες 
λόγον εὕρισκον αὑτοὺς ὀλίγου δεῖν μανέντας ὑπὸ ζηλο-
τυπίας καὶ ὀργῆς. τέλος δὲ συμφρονήσαντες ἐβάδιζον  
ἄνοπλοι καὶ μονοχίτωνες ἐπὶ τὴν σκηνήν, μετὰ βοῆς καὶ 
κλαυθμοῦ παραδιδόντες ἑαυτούς, καὶ χρήσασθαι κελεύον-
τες ὡς κακοῖς καὶ ἀχαρίστοις. ὁ δ' οὐ προσίετο, καίπερ 
ἤδη μαλασσόμενος· οἱ δ' οὐκ ἀπέστησαν, ἀλλ' ἡμέρας 
δύο καὶ νύκτας οὕτω προσεστῶτες καὶ ὀλοφυρόμενοι καὶ 
κοίρανον ἀνακαλοῦντες ἐκαρτέρησαν. τῇ δὲ τρίτῃ προ-
ελθὼν καὶ θεασάμενος οἰκτροὺς καὶ τεταπεινωμένους, 
ἐδάκρυε πολὺν χρόνον· εἶτα μεμψάμενος μέτρια καὶ προσ-
αγορεύσας φιλανθρώπως, ἀπέλυσε τοὺς ἀχρήστους, δω-
ρησάμενος μεγαλοπρεπῶς καὶ γράψας πρὸς Ἀντίπατρον, 
ὅπως ἐν πᾶσι τοῖς ἀγῶσι καὶ τοῖς θεάτροις προεδρίαν 
ἔχοντες ἐστεφανωμένοι καθέζοιντο. τῶν δὲ τεθνηκότων 
τοὺς παῖδας ὀρφανοὺς ὄντας ἐμμίσθους ἐποίησεν. 
  Ὡς δ' ἧκεν εἰς Ἐκβάτανα τῆς Μηδίας καὶ διῴκησε 
τὰ κατεπείγοντα, πάλιν ἦν ἐν θεάτροις καὶ πανηγύρεσιν, 
ἅτε δὴ τρισχιλίων αὐτῷ τεχνιτῶν ἀπὸ τῆς Ἑλλάδος ἀφιγ-
μένων. ἔτυχε δὲ περὶ τὰς ἡμέρας ἐκείνας Ἡφαιστίων 
πυρέσσων· οἷα δὲ νέος καὶ στρατιωτικὸς οὐ φέρων ἀκριβῆ 
δίαιταν, ἀλλ' 〈ἅμα〉 τῷ τὸν ἰατρὸν Γλαῦκον ἀπελθεῖν εἰς τὸ 
θέατρον περὶ ἄριστον γενόμενος καὶ καταφαγὼν ἀλεκτρυ-
όνα ἑφθὸν καὶ ψυκτῆρα μέγαν ἐκπιὼν οἴνου, κακῶς ἔσχε 
καὶ μικρὸν διαλιπὼν ἀπέθανε. τοῦτ' οὐδενὶ λογισμῷ τὸ 
πάθος Ἀλέξανδρος ἤνεγκεν, ἀλλ' εὐθὺς μὲν ἵππους τε 
κεῖραι πάντας ἐπὶ πένθει καὶ ἡμιόνους ἐκέλευσε, καὶ τῶν 
πέριξ πόλεων ἀφεῖλε τὰς ἐπάλξεις, τὸν δ' ἄθλιον ἰατρὸν 
ἀνεσταύρωσεν, αὐλοὺς δὲ κατέπαυσε καὶ μουσικὴν πᾶσαν  
ἐν τῷ στρατοπέδῳ πολὺν χρόνον, ἕως ἐξ Ἄμμωνος ἦλθε 
μαντεία, τιμᾶν Ἡφαιστίωνα καὶ θύειν ὡς ἥρωϊ παρα-
κελεύουσα. τοῦ δὲ πένθους παρηγορίᾳ τῷ πολέμῳ χρώ-
μενος, ὥσπερ ἐπὶ θήραν καὶ κυνηγέσιον ἀνθρώπων ἐξῆλθε 
καὶ τὸ Κοσσαίων ἔθνος κατεστρέφετο, πάντας ἡβηδὸν 
ἀποσφάττων. τοῦτο δ' Ἡφαιστίωνος ἐναγισμὸς ἐκαλεῖτο. 
τύμβον δὲ καὶ ταφὴν αὐτοῦ καὶ τὸν περὶ ταῦτα κόσμον 
ἀπὸ μυρίων ταλάντων ἐπιτελέσαι διανοούμενος, ὑπερβα-
λέσθαι δὲ τῷ φιλοτέχνῳ καὶ περιττῷ τῆς κατασκευῆς 
τὴν δαπάνην, ἐπόθησε μάλιστα τῶν τεχνιτῶν Στασικρά-
την, μεγαλουργίαν τινὰ καὶ τόλμαν καὶ κόμπον ἐν ταῖς 
καινοτομίαις ἐπαγγελλόμενον. οὗτος γὰρ αὐτῷ πρότερον 
ἐντυχὼν ἔφη τῶν ὀρῶν μάλιστα τὸν Θρᾴκιον Ἄθων δια-
τύπωσιν ἀνδρείκελον δέχεσθαι καὶ διαμόρφωσιν· ἂν οὖν 
κελεύῃ, μονιμώτατον ἀγαλμάτων αὐτῷ καὶ περιφανέ-
στατον ἐξεργάσεσθαι τὸν Ἄθων, τῇ μὲν ἀριστερᾷ χειρὶ 
περιλαμβάνοντα μυρίανδρον πόλιν οἰκουμένην, τῇ δὲ δεξιᾷ 
σπένδοντα ποταμοῦ ῥεῦμα δαψιλὲς εἰς τὴν θάλασσαν 
ἀπορρέοντος. ταῦτα μὲν οὖν παρῃτήσατο, πολλῷ δ' ἀτο-
πώτερα καὶ δαπανηρότερα τούτων σοφιζόμενος τότε καὶ 
συμμηχανώμενος τοῖς τεχνίταις διέτριβεν. 
  Εἰς δὲ Βαβυλῶνα προάγοντος αὐτοῦ, Νέαρχος 
(ἀφίκετο γὰρ αὖθις εἰσπλεύσας εἰς τὸν Εὐφράτην ἐκ τῆς 
μεγάλης θαλάσσης) ἔφη τινὰς ἐντυχεῖν αὐτῷ Χαλδαίους, 
παραινοῦντας ἀπέχεσθαι Βαβυλῶνος τὸν Ἀλέξανδρον. ὁ 
δ' οὐκ ἐφρόντισεν, ἀλλ' ἐπορεύετο, καὶ πρὸς τοῖς τείχεσι  
γενόμενος, ὁρᾷ κόρακας πολλοὺς διαφερομένους καὶ τύ-
πτοντας ἀλλήλους, ὧν ἔνιοι κατέπεσον παρ' αὐτόν. ἔπειτα 
μηνύσεως γενομένης κατ' Ἀπολλοδώρου τοῦ στρατηγοῦ 
τῆς Βαβυλῶνος, ὡς εἴη περὶ αὐτοῦ τεθυμένος, ἐκάλει 
Πυθαγόραν τὸν μάντιν. οὐκ ἀρνουμένου δὲ τὴν πρᾶξιν, 
ἠρώτησε τῶν ἱερῶν τὸν τρόπον· φήσαντος δ' ὅτι τὸ ἧπαρ 
ἦν ἄλοβον, „παπαὶ” εἶπεν, ”ἰσχυρὸν τὸ σημεῖον.“ καὶ τὸν 
Πυθαγόραν οὐδὲν ἠδίκησεν, ἤχθετο δὲ μὴ πεισθεὶς τῷ 
Νεάρχῳ, καὶ τὰ πολλὰ τῆς Βαβυλῶνος ἔξω κατασκηνῶν 
καὶ περιπλέων τὸν Εὐφράτην διέτριβεν. ἠνώχλει δ' αὐτὸν 
〈καὶ ἄλλα〉 σημεῖα πολλά. καὶ γὰρ λέοντα τῶν τρεφο-
μένων μέγιστον καὶ κάλλιστον ἥμερος ὄνος ἐπελθὼν καὶ 
λακτίσας ἀνεῖλεν. ἀποδυσαμένου δ' 〈αὐτοῦ〉 πρὸς ἄλειμμα 
καὶ σφαῖραν [αὐτοῦ] παίζοντος, τῶν νεανίσκων οἱ 〈συ〉σφαι-
ρίζοντες, ὡς ἔδει πάλιν λαβεῖν τὰ ἱμάτια, καθορῶσιν 
ἄνθρωπον ἐν τῷ θρόνῳ καθεζόμενον σιωπῇ, τὸ διάδημα 
καὶ τὴν στολὴν τὴν βασιλικὴν περικείμενον. οὗτος 
ἀνακρινόμενος ὅστις εἴη, πολὺν χρόνον ἄναυδος ἦν· μόλις 
δὲ συμφρονήσας, Διονύσιος μὲν ἔφη καλεῖσθαι, Μεσσήνιος 
δ' εἶναι τὸ γένος, ἐκ δέ τινος αἰτίας καὶ κατηγορίας 
ἐνταῦθα κομισθεὶς ἀπὸ θαλάσσης, πολὺν γεγονέναι χρόνον 
ἐν δεσμοῖς· ἄρτι δ' αὐτῷ τὸν Σάραπιν ἐπιστάντα τοὺς 
δεσμοὺς ἀνεῖναι καὶ προαγ〈αγ〉εῖν δεῦρο, καὶ κελεῦσαι 
λαβόντα τὴν στολὴν καὶ τὸ διάδημα καθίσαι καὶ σιωπᾶν. 
  Ταῦτ' ἀκούσας ὁ Ἀλέξανδρος, τὸν μὲν ἄνθρωπον, 
ὥσπερ ἐκέλευον οἱ μάντεις, ἠφάνισεν· αὐτὸς δ' ἠθύμει  
καὶ δύσελπις ἦν πρὸς τὸ θεῖον ἤδη καὶ πρὸς τοὺς 
φίλους ὕποπτος. 
  Μάλιστα δ' Ἀντίπατρον ἐφοβεῖτο καὶ τοὺς παῖδας, ὧν 
Ἰόλας μὲν ἀρχιοινοχόος ἦν, ὁ δὲ Κάσανδρος ἀφῖκτο μὲν 
νεωστί, θεασάμενος δὲ βαρβάρους τινὰς προσκυνοῦντας, 
ἅτε δὴ τεθραμμένος Ἑλληνικῶς καὶ τοιοῦτο πρότερον 
μηδὲν ἑωρακώς, ἐγέλασε προπετέστερον. ὁ δ' Ἀλέξανδρος 
ὠργίσθη, καὶ δραξάμενος αὐτοῦ τῶν τριχῶν σφόδρα ταῖς 
χερσὶν ἀμφοτέραις, ἔπαισε τὴν κεφαλὴν πρὸς τὸν τοῖχον. 
αὖθις δὲ πρὸς τοὺς κατηγοροῦντας Ἀντιπάτρου λέγειν τι 
βουλόμενον τὸν Κάσανδρον ἐκκρούων, „τί λέγεις;” ἔφη· 
”τοσαύτην ὁδὸν ἀνθρώπους μηδὲν ἀδικουμένους, ἀλλὰ 
συκοφαντοῦντας ἐλθεῖν;“ φήσαντος δὲ τοῦ Κασάνδρου 
τοῦτ' αὐτὸ σημεῖον εἶναι τοῦ συκοφαντεῖν, ὅτι μακρὰν 
ἥκουσι τῶν ἐλέγχων, ἀναγελάσας ὁ Ἀλέξανδρος „ταῦτ' 
ἐκεῖνα” ἔφη ”σοφίσματα τῶν Ἀριστοτέλους εἰς ἑκάτερον 
τὸν λόγον, οἰμωξομένων, ἂν καὶ μικρὸν ἀδικοῦντες τοὺς 
ἀνθρώπους φανῆτε.“ τὸ δ' ὅλον οὕτω φασὶ δεινὸν ἐνδῦναι 
καὶ δευσοποιὸν ἐγγενέσθαι τῇ ψυχῇ τοῦ Κασάνδρου τὸ 
δέος, ὥσθ' ὕστερον χρόνοις πολλοῖς, ἤδη Μακεδόνων βασι-
λεύοντα καὶ κρατοῦντα τῆς Ἑλλάδος, ἐν Δελφοῖς περιπα-
τοῦντα καὶ θεώμενον τοὺς ἀνδριάντας, εἰκόνος Ἀλεξάνδρου 
φανείσης ἄφνω πληγέντα φρῖξαι καὶ κραδανθῆναι τὸ 
σῶμα, καὶ μόλις ἀναλαβεῖν ἑαυτόν, ἰλιγγιάσαντα πρὸς 
τὴν ὄψιν.  
  Ὁ δ' οὖν Ἀλέξανδρος ὡς ἐνέδωκε τότε πρὸς τὰ 
θεῖα, ταραχώδης γενόμενος καὶ περίφοβος τὴν διάνοιαν, 
οὐδὲν ἦν μικρὸν οὕτως τῶν ἀήθων καὶ ἀτόπων, ὃ μὴ τέρας 
ἐποιεῖτο καὶ σημεῖον, ἀλλὰ θυομένων καὶ καθαιρόντων 
καὶ μαντευόντων μεστὸν ἦν τὸ βασίλειον 〈καὶ ἀναπληρούν-
των ἀβελτερίας καὶ φόβου τὸν Ἀλέξανδρον〉. οὕτως ἄρα 
δεινὸν μὲν 〈ἡ〉 ἀπιστία πρὸς τὰ θεῖα καὶ περιφρόνησις 
αὐτῶν, δεινὴ δ' αὖθις ἡ δεισιδαιμονία, δίκην ὕδατος ἀεὶ 
πρὸς τὸ ταπεινούμενον [καὶ ἀναπληροῦν ἀβελτερίας καὶ 
φόβου τὸν Ἀλέξανδρον] † γενόμενον ****. 
  Οὐ μὴν ἀλλὰ καὶ χρησμῶν γε τῶν περὶ Ἡφαιστίωνος 
ἐκ θεοῦ κομισθέντων, ἀποθέμενος τὸ πένθος αὖθις ἦν ἐν 
θυσίαις καὶ πότοις. ἑστιάσας δὲ λαμπρῶς τοὺς περὶ 
Νέαρχον, εἶτα λουσάμενος ὥσπερ εἰώθει μέλλων καθεύ-
δειν, Μηδίου δεηθέντος ᾤχετο κωμασόμενος πρὸς αὐτόν· 
κἀκεῖ πιὼν ὅλην τὴν 〈νύκτα καὶ τὴν〉 ἐπιοῦσαν ἡμέραν, 
ἤρξατο πυρέττειν, οὔτε σκύφον Ἡρακλέους ἐκπιὼν οὔτ' 
ἄφνω διαλγὴς γενόμενος τὸ μετάφρενον ὥσπερ λόγχῃ πε-
πληγώς, ἀλλὰ ταῦτά τινες ᾤοντο δεῖν γράφειν, ὥσπερ δρά-
ματος μεγάλου τραγικὸν ἐξόδιον καὶ περιπαθὲς πλάσαντες.  
Ἀριστόβουλος δέ (FGrH 139 F 59) φησιν αὐτὸν πυρέττοντα 
νεανικῶς, διψήσαντα δὲ σφόδρα, πιεῖν οἶνον· ἐκ τούτου 
δὲ φρενιτιᾶσαι καὶ τελευτῆσαι τριακάδι Δαισίου μηνός. 
  Ἐν δὲ ταῖς ἐφημερίσιν (FGrH 117 F 3b) οὕτως γέγρα-
πται 〈τὰ〉 περὶ τὴν νόσον. ὀγδόῃ ἐπὶ δεκάτῃ Δαισίου μηνὸς 
ἐκάθευδεν ἐν τῷ λουτρῶνι διὰ τὸ πυρέξαι. τῇ δ' ἑξῆς λουσά-
μενος εἰς τὸν θάλαμον μετῆλθε, καὶ διημέρευε πρὸς Μήδιον 
κυβεύων. εἶτ' ὀψὲ λουσάμενος, καὶ τὰ ἱερὰ τοῖς θεοῖς ἐπι-
θείς, ἐμφαγὼν διὰ νυκτὸς ἐπύρεξε. τῇ εἰκάδι λουσάμενος 
πάλιν ἔθυσε τὴν εἰθισμένην θυσίαν, καὶ κατακείμενος ἐν τῷ 
λουτρῶνι τοῖς περὶ Νέαρχον ἐσχόλαζεν, ἀκροώμενος τὰ 
περὶ τὸν πλοῦν καὶ τὴν μεγάλην θάλατταν. τῇ δεκάτῃ 
φθίνοντος ταὐτὰ ποιήσας, μᾶλλον ἀνεφλέχθη, καὶ τὴν 
νύκτα βαρέως ἔσχε, καὶ τὴν ἐπιοῦσαν ἡμέραν ἐπύρεττε 
σφόδρα. καὶ μεταρθεὶς κατέκειτο παρὰ τὴν μεγάλην 
κολυμβήθραν, ὅτε δὴ τοῖς ἡγεμόσι διελέχθη περὶ τῶν 
ἐρήμων ἡγεμονίας τάξεων, ὅπως καταστήσωσι δοκι-
μάσαντες. ἑβδόμῃ σφόδρα πυρέττων, ἔθυσεν ἐξαρθεὶς πρὸς 
τὰ ἱερά· τῶν δ' ἡγεμόνων ἐκέλευε τοὺς μεγίστους δια-
τρίβειν ἐν τῇ αὐλῇ, ταξιάρχους δὲ καὶ πεντακοσιάρχους ἔξω 
νυκτερεύειν. εἰς δὲ τὰ πέραν βασίλεια διακομισθείς, τῇ 
ἕκτῃ μικρὸν ὕπνωσεν, ὁ δὲ πυρετὸς οὐκ ἀνῆκεν· ἐπελθόντων 
δὲ τῶν ἡγεμόνων ἦν ἄφωνος, ὁμοίως δὲ καὶ τὴν πέμπτην. 
διὸ καὶ τοῖς Μακεδόσιν ἔδοξε τεθνάναι, καὶ κατεβόων 
ἐλθόντες ἐπὶ τὰς θύρας, καὶ διηπειλοῦντο τοῖς ἑταίροις, 
ἕως ἐβιάσαντο, καὶ τῶν θυρῶν αὐτοῖς ἀνοιχθεισῶν, ἐν 
τοῖς χιτῶσι καθ' ἕνα πάντες παρὰ τὴν κλίνην παρεξῆλθον. 
ταύτης δὲ τῆς ἡμέρας οἱ περὶ Πύθωνα καὶ Σέλευκον εἰς  
τὸ Σεραπεῖον ἀποσταλέντες, ἠρώτων εἰ κομίσωσιν ἐκεῖ 
τὸν Ἀλέξανδρον, ὁ δὲ θεὸς κατὰ χώραν ἐᾶν ἀνεῖλε. τῇ δὲ 
τρίτῃ φθίνοντος πρὸς δείλην ἀπέθανε. 
  Τούτων τὰ πλεῖστα κατὰ λέξιν ἐν ταῖς ἐφημερίσιν 
οὕτως γέγραπται. 
  Φαρμακείας δ' ὑποψίαν παραυτίκα μὲν οὐδεὶς ἔσχεν, 
ἕκτῳ δ' ἔτει φασὶ μηνύσεως γενομένης τὴν Ὀλυμπιάδα 
πολλοὺς μὲν ἀνελεῖν, ἐκρῖψαι δὲ τὰ λείψανα τοῦ Ἰόλα 
τεθνηκότος, ὡς τούτου τὸ φάρμακον ἐγχέαντος. οἱ δ' 
Ἀριστοτέλην φάσκοντες Ἀντιπάτρῳ σύμβουλον γεγενῆ-
σθαι τῆς πράξεως καὶ ὅλως δι' ἐκείνου κομισθῆναι 
τὸ φάρμακον Ἁγνόθεμίν τινα διηγεῖσθαι λέγουσιν ὡς 
Ἀντιγόνου τοῦ βασιλέως ἀκούσαντα· τὸ δὲ φάρμακον 
ὕδωρ εἶναι ψυχρὸν καὶ παγετῶδες, ἀπὸ πέτρας τινὸς ἐν 
Νωνάκριδι † οὔσης ἣν ὥσπερ δρόσον λεπτὴν ἀναλαμ-
βάνοντες εἰς ὄνου χηλὴν ἀποτίθενται· τῶν γὰρ ἄλλων 
οὐδὲν ἀγγείων στέγειν, ἀλλὰ διακόπτειν ὑπὸ ψυχρότητος 
καὶ δριμύτητος. οἱ δὲ πλεῖστοι τὸν λόγον ὅλως οἴονται 
πεπλάσθαι τὸν περὶ τῆς φαρμακείας, καὶ τεκμήριον 
αὐτοῖς ἐστιν οὐ μικρόν, ὅτι τῶν ἡγεμόνων στασιασάντων 
ἐφ' ἡμέρας πολλὰς ἀθεράπευτον τὸ σῶμα κείμενον ἐν 
τόποις θερμοῖς καὶ πνιγώδεσιν οὐδὲν ἔσχε τοιαύτης 
φθορᾶς σημεῖον, ἀλλ' ἔμεινε καθαρὸν καὶ πρόσφατον.  
  Ἡ δὲ Ῥωξάνη κύουσα μὲν ἐτύγχανε καὶ διὰ τοῦτο 
τιμωμένη παρὰ τοῖς Μακεδόσι· δυσζήλως δ' ἔχουσα πρὸς 
τὴν Στάτειραν, ἐξηπάτησεν αὐτὴν ἐπιστολῇ τινι πεπλα-
σμένῃ παραγενέσθαι, καὶ προσαγαγοῦσα μετὰ τῆς ἀδελφῆς 
ἀπέκτεινε καὶ τοὺς νεκροὺς εἰς τὸ φρέαρ κατέβαλε καὶ 
συνέχωσεν, εἰδότος ταῦτα Περδίκκου καὶ συμπράττοντος. 
ἦν γὰρ ἐκεῖνος εὐθὺς ἐν δυνάμει μεγίστῃ, τὸν Ἀρριδαῖον 
ὥσπερ δορυφόρημα τῆς βασιλείας ἐφελκόμενος, γεγο-
νότα μὲν ἐκ γυναικὸς ἀδόξου καὶ κοινῆς Φιλίννης, ἀτελῆ 
δὲ τὸ φρονεῖν ὄντα διὰ σώματος νόσον, οὐ 〈μὴν〉 φύσει προσ-
πεσοῦσαν οὐδ' αὐτομάτως, ἀλλὰ καὶ πάνυ φασὶ παιδὸς 
ὄντος αὐτοῦ διαφαίνεσθαι χάριεν ἦθος καὶ οὐκ ἀγεννές, 
εἶτα μέντοι φαρμάκοις ὑπ' Ὀλυμπιάδος κακωθέντα δια-
φθαρῆναι τὴν διάνοιαν. 
            * * * * * * * *  