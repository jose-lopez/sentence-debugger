
    {ΕΙ ΠΡΕΣΒΥΤΕΡΩΙ ΠΟΛΙΤΕΥΤΕΟΝ} 
  Ὅτι μέν, ὦ Εὔφανες, ἐπαινέτης ὢν Πινδάρου 
πολλάκις ἔχεις διὰ στόματος ὡς εἰρημένον εὖ καὶ 
πιθανῶς ὑπ' αὐτοῦ 
 
        τιθεμένων ἀγώνων πρόφασις 
        ἀρετὰν ἐς αἰπὺν ἔβαλε σκότον, 
 
οὐκ ἀγνοοῦμεν. ἐπειδὴ δὲ πλείστας αἱ πρὸς τοὺς 
πολιτικοὺς ἀγῶνας ἀποκνήσεις καὶ μαλακίαι προ-
φάσεις ἔχουσαι τελευταίαν ὥσπερ τὴν ”ἀφ' ἱερᾶς“ 
ἐπάγουσιν ἡμῖν τὸ γῆρας, καὶ μάλιστα δὴ τούτῳ 
τὸ φιλότιμον ἀμβλύνειν καὶ δυσωπεῖν δοκοῦσαι 
πείθουσιν εἶναί τινα πρέπουσαν οὐκ ἀθλητικῆς 
μόνον ἀλλὰ καὶ πολιτικῆς περιόδου κατάλυσιν· 
οἴομαι δεῖν ἃ πρὸς ἐμαυτὸν ἑκάστοτε λογίζομαι καὶ 
πρὸς σὲ διελθεῖν περὶ τῆς πρεσβυτικῆς πολιτείας· 
ὅπως μηδέτερος ἀπολείψει τὴν μακρὰν συνοδίαν 
μέχρι δεῦρο κοινῇ προερχομένην μηδὲ τὸν πολι-
τικὸν βίον ὥσπερ ἡλικιώτην καὶ συνήθη φίλον  
ἀπορρίψας μεταβαλεῖται πρὸς ἄλλον ἀσυνήθη καὶ 
χρόνον οὐκ ἔχοντα συνήθη γενέσθαι καὶ οἰκεῖον, 
ἀλλ' ἐμμενοῦμεν οἷς ἀπ' ἀρχῆς προειλόμεθα, ταὐτὸ 
τοῦ ζῆν καὶ τοῦ καλῶς ζῆν ποιησάμενοι πέρας· 
εἴ γε δὴ μὴ μέλλοιμεν ἐν βραχεῖ τῷ λειπομένῳ τὸν 
πολὺν ἐλέγχειν χρόνον, ὡς ἐπ' οὐδενὶ καλῷ μάτην 
ἀνηλωμένον. 
  Οὐ γὰρ ἡ τυραννίς, ὥς τις εἶπε Διονυσίῳ, 
καλὸν ἐντάφιον· ἀλλ' ἐκείνῳ γε τὴν μοναρχίαν 
μετὰ τῆς ἀδικίας τό γε μὴ παύσασθαι συμφορὰν 
τελεωτέραν ἐποίησε. καὶ καλῶς Διογένης ὕστερον 
ἐν Κορίνθῳ τὸν υἱὸν αὐτοῦ θεασάμενος ἰδιώτην 
ἐκ τυράννου γεγενημένον ”ὡς ἀναξίως,“ ἔφη, 
”Διονύσιε, σεαυτοῦ πράττεις· οὐ γὰρ ἐνταῦθά 
σε μεθ' ἡμῶν ἔδει ζῆν ἐλευθέρως καὶ ἀδεῶς, 
ἀλλ' ἐκεῖ τοῖς τυραννείοις ἐγκατῳκοδομημένον 
ὥσπερ ὁ πατὴρ ἄχρι γήρως ἐγκαταβιῶσαι.“ 
πολιτεία δὲ δημοκρατικὴ καὶ νόμιμος ἀνδρὸς 
εἰθισμένου παρέχειν αὑτὸν οὐχ ἧττον ἀρχόμενον 
ὠφελίμως ἢ ἄρχοντα καλὸν ἐντάφιον ὡς ἀληθῶς 
τὴν ἀπὸ τοῦ βίου δόξαν τῷ θανάτῳ προστίθησι· 
τοῦτο γὰρ 
 
            ἔσχατον δύεται κατὰ γᾶς 
 
ὥς φησι Σιμωνίδης, πλὴν ὧν προαποθνήσκει τὸ 
φιλάνθρωπον καὶ φιλόκαλον καὶ προαπαυδᾷ τῆς 
τῶν ἀναγκαίων ἐπιθυμίας ὁ τῶν καλῶν ζῆλος, ὡς 
τὰ πρακτικὰ μέρη καὶ θεῖα τῆς ψυχῆς ἐξιτηλότερα 
τῶν παθητικῶν καὶ σωματικῶν ἐχούσης· ὅπερ  
οὐδὲ λέγειν καλὸν οὐδ' ἀποδέχεσθαι τῶν λεγόντων, 
ὡς κερδαίνοντες μόνον οὐ κοπιῶμεν· ἀλλὰ καὶ τὸ 
τοῦ Θουκυδίδου παράγειν ἐπὶ τὸ βέλτιον, μὴ τὸ 
φιλότιμον ἀγήρων μόνον ἡγουμένους, ἀλλὰ μᾶλ-
λον τὸ κοινωνικὸν καὶ πολιτικόν, ὃ καὶ μύρμηξιν 
ἄχρι τέλους παραμένει καὶ μελίτταις· οὐδεὶς 
γὰρ πώποτ' εἶδεν ὑπὸ γήρως κηφῆνα γενομένην 
μέλιτταν, ὥσπερ ἔνιοι τοὺς πολιτικοὺς ἀξιοῦσιν, 
ὅταν παρακμάσωσιν, οἴκοι σιτουμένους καθῆσθαι 
καὶ ἀποκεῖσθαι, καθάπερ ἰῷ σίδηρον ὑπ' ἀργίας 
τὴν πρακτικὴν ἀρετὴν σβεννυμένην περιορῶντας. 
ὁ γὰρ Κάτων ἔλεγεν, ὅτι πολλὰς ἰδίας ἔχοντι τῷ 
γήρᾳ κῆρας οὐ δεῖ τὴν ἀπὸ τῆς κακίας ἑκόντας 
ἐπάγειν αἰσχύνην· πολλῶν δὲ κακιῶν οὐδεμιᾶς 
ἧττον ἀπραξία καὶ δειλία καὶ μαλακία καταισχύ-
νουσιν ἄνδρα πρεσβύτην, ἐκ πολιτικῶν ἀρχείων 
καταδυόμενον εἰς οἰκουρίαν γυναικῶν ἢ κατ' 
ἀγρὸν ἐφορῶντα καλαμητρίδας καὶ θεριστάς· 
 
  ὁ δ' Οἰδίπους ποῦ καὶ τὰ κλείν' αἰνίγματα; 
 
  Τὸ μὲν γὰρ ἐν γήρᾳ πολιτείας ἄρχεσθαι καὶ μὴ 
πρότερον, ὥσπερ Ἐπιμενίδην λέγουσι κατακοιμη-
θέντα νεανίαν ἐξεγρέσθαι γέροντα μετὰ πεντήκοντα  
ἔτη· εἶτα τὴν οὕτω μακρὰν καὶ συμβεβιωκυῖαν 
ἡσυχίαν ἀποθέμενον ἐμβαλεῖν ἑαυτὸν εἰς ἀγῶνας 
καὶ ἀσχολίας, ἀήθη καὶ ἀγύμναστον ὄντα καὶ μήτε 
πράγμασιν ἐνωμιληκότα πολιτικοῖς μήτ' ἀνθρώ-
ποις, ἴσως ἂν αἰτιωμένῳ τινὶ παράσχοι τὸ τῆς 
Πυθίας εἰπεῖν ”ὄψ' ἦλθες“ ἀρχὴν καὶ δημαγωγίαν 
διζήμενος, καὶ παρ' ὥραν στρατηγίου κόπτεις 
θύραν, ὥσπερ τις ἀτεχνότερος ὢν νύκτωρ ἐπί-
κωμος ἀφιγμένος, ἢ ξένος οὐ τόπον οὐδὲ χώραν 
ἀλλὰ βίον, οὗ μὴ πεπείρασαι, μεταλλάττων. τὸ γὰρ 
”πόλις ἄνδρα διδάσκει“ κατὰ Σιμωνίδην ἀληθές 
ἐστιν ἐπὶ τῶν ἔτι χρόνον ἐχόντων μεταδιδαχθῆναι 
καὶ μεταμαθεῖν μάθημα, διὰ πολλῶν ἀγώνων καὶ 
πραγμάτων μόλις ἐκπονούμενον, ἄνπερ ἐν καιρῷ 
φύσεως ἐπιλάβηται καὶ πόνον ἐνεγκεῖν καὶ δυσ-
ημερίαν εὐκόλως δυναμένης. ταῦτα δόξει τις μὴ 
κακῶς λέγεσθαι πρὸς τὸν ἀρχόμενον ἐν γήρᾳ 
πολιτείας. 
  Καίτοι τοὐναντίον ὁρῶμεν ὑπὸ τῶν νοῦν 
ἐχόντων τὰ μειράκια καὶ τοὺς νέους ἀποτρεπο-
μένους τοῦ τὰ κοινὰ πράττειν· καὶ μαρτυροῦσιν 
οἱ νόμοι διὰ τοῦ κήρυκος ἐν ταῖς ἐκκλησίαις οὐκ 
Ἀλκιβιάδας οὐδὲ Πυθέας ἀνιστάντες ἐπὶ τὸ βῆμα 
πρώτους, ἀλλὰ τοὺς ὑπὲρ πεντήκοντ' ἔτη γεγονό-
τας, λέγειν καὶ συμβουλεύειν παρακαλοῦντες· οὐ 
γὰρ τοιούτους ἀήθεια τόλμης καὶ τριβῆς ἔνδεια  
καλεῖ πρὸς τροπαῖον κατ' ἀντιστασιωτῶν. ὁ δὲ 
Κάτων μετ' ὀγδοήκοντ' ἔτη δίκην ἀπολογούμενος 
ἔφη χαλεπὸν εἶναι βεβιωκότα μετ' ἄλλων ἐν ἄλλοις 
ἀπολογεῖσθαι. Καίσαρος δὲ τοῦ καταλύσαντος 
Ἀντώνιον οὔτι μικρῷ βασιλικώτερα καὶ δημ-
ωφελέστερα γενέσθαι πολιτεύματα πρὸς τῇ τελευτῇ 
πάντες ὁμολογοῦσιν· αὐτὸς δὲ τοὺς νέους ἔθεσι 
καὶ νόμοις αὐστηρῶς σωφρονίζων, ὡς ἐθορύβησαν, 
”ἀκούσατ',“ εἶπε, ”νέοι γέροντος οὗ νέου γέροντες 
ἤκουον.“ ἡ δὲ Περικλέους πολιτεία τὸ μέγιστον 
ἐν γήρᾳ κράτος ἔσχεν, ὅτε καὶ τὸν πόλεμον ἄρασθαι 
τοὺς Ἀθηναίους ἔπεισε· καὶ προθυμουμένων οὐ 
κατὰ καιρὸν μάχεσθαι πρὸς ἑξακισμυρίους ὁπλίτας, 
ἐνέστη καὶ διεκώλυσε, μονονοὺ τὰ ὅπλα τοῦ δήμου 
καὶ τὰς κλεῖς τῶν πυλῶν ἀποσφραγισάμενος. 
ἀλλὰ μὴν ἅ γε Ξενοφῶν περὶ Ἀγησιλάου γέγραφεν, 
αὐτοῖς ὀνόμασιν ἄξιόν ἐστι παραθέσθαι· ”ποίας 
γάρ,“ φησί, ”νεότητος οὐ κρεῖττον τὸ ἐκείνου 
γῆρας ἐφάνη; τίς μὲν γὰρ τοῖς ἐχθροῖς ἀκμάζων 
οὕτω φοβερὸς ἦν, ὡς Ἀγησίλαος τὸ μήκιστον τοῦ 
αἰῶνος ἔχων; τίνος δ' ἐκποδὼν γενομένου μᾶλλον 
ἥσθησαν οἱ πολέμιοι ἢ Ἀγησιλάου, καίπερ γηραιοῦ 
τελευτήσαντος; τίς δὲ συμμάχοις θάρσος παρέσχεν 
ἢ Ἀγησίλαος, καίπερ ἤδη πρὸς τῷ τέρματι τοῦ 
βίου ὤν; τίνα δὲ νέον οἱ φίλοι πλέον ἐπόθησαν 
ἢ Ἀγησίλαον γηραιὸν ἀποθανόντα;“ 
  Εἶτ' ἐκείνους μὲν τηλικαῦτα πράττειν ὁ 
χρόνος οὐκ ἐκώλυεν, ἡμεῖς δ' οἱ νῦν τρυφῶντες ἐν  
πολιτείαις, μὴ τυραννίδα μὴ πόλεμόν τινα μὴ 
πολιορκίαν ἐχούσαις, ἀπολέμους δ' ἁμίλλας καὶ 
φιλοτιμίας νόμῳ τὰ πολλὰ καὶ λόγῳ μετὰ δίκης 
περαινομένας ἀποδειλιῶμεν; οὐ μόνον στρατηγῶν 
τῶν τότε καὶ δημαγωγῶν, ἀλλὰ καὶ ποιητῶν καὶ 
σοφιστῶν καὶ ὑποκριτῶν ὁμολογοῦντες εἶναι κα-
κίους· εἴγε Σιμωνίδης μὲν ἐν γήρᾳ χοροῖς ἐνίκα, 
ὡς τοὐπίγραμμα δηλοῖ τοῖς τελευταίοις ἔπεσιν· 
 
  ἀμφὶ διδασκαλίῃ δὲ Σιμωνίδῃ ἕσπετο κῦδος 
  ὀγδωκονταέτει παιδὶ Λεωπρέπεος. 
 
Σοφοκλῆς δὲ λέγεται μὲν ὑπὸ παίδων παρανοίας 
δίκην φεύγων ἀναγνῶναι τὴν ἐν Οἰδίποδι τῷ ἐπὶ 
Κολωνῷ πάροδον, ᾗ ἐστιν ἀρχὴ 
 
        εὐίππου, ξένε, τᾶσδε χώρας 
        ἵκου τὰ κράτιστα γᾶς ἔπαυλα, 
        τὸν ἀργῆτα Κολωνόν, ἔνθ' 
        ἁ λίγεια μινύρεται 
        θαμίζουσα μάλιστ' ἀηδὼν 
        χλωραῖς ὑπὸ βάσσαις. 
 
θαυμαστοῦ δὲ τοῦ μέλους φανέντος, ὥσπερ ἐκ 
θεάτρου τοῦ δικαστηρίου προπεμφθῆναι μετὰ 
κρότου καὶ βοῆς τῶν παρόντων. τουτὶ δ' ὁμο-
λογουμένως Σοφοκλέους ἐστὶ τοὐπιγραμμάτιον 
 
  ᾠδὴν Ἡροδότῳ τεῦξεν Σοφοκλῆς ἐτέων ὢν 
  πέντ' ἐπὶ πεντήκοντα.  
Φιλήμονα δὲ τὸν κωμικὸν καὶ Ἄλεξιν ἐπὶ τῆς 
σκηνῆς ἀγωνιζομένους καὶ στεφανουμένους ὁ 
θάνατος κατέλαβε. Πῶλον δὲ τὸν τραγῳδὸν 
Ἐρατοσθένης καὶ Φιλόχορος ἱστοροῦσιν ἑβδομή-
κοντ' ἔτη γεγενημένον ὀκτὼ τραγῳδίας ἐν τέτ-
ταρσιν ἡμέραις διαγωνίσασθαι μικρὸν ἔμπροσθεν 
τῆς τελευτῆς. 
  Ἆρ' οὖν οὐκ αἰσχρόν ἐστι τῶν ἀπὸ σκηνῆς 
γερόντων τοὺς ἀπὸ τοῦ βήματος ἀγεννεστέρους 
ὁρᾶσθαι, καὶ τῶν ἱερῶν ὡς ἀληθῶς ἐξισταμένους 
ἀγώνων ἀποτίθεσθαι τὸ πολιτικὸν πρόσωπον, οὐκ 
οἶδ' ὁποῖον ἀντιμεταλαμβάνοντας; καὶ γὰρ τὸ 
τῆς γεωργίας ἐκ βασιλικοῦ ταπεινόν· ὅπου γὰρ ὁ 
Δημοσθένης φησὶν ἀνάξια πάσχειν τὴν Πάραλον, 
ἱερὰν οὖσαν τριήρη, ξύλα καὶ χάρακας καὶ βοσκή-
ματα τῷ Μειδίᾳ παρακομίζουσαν, ἦ που πολιτικὸς 
ἀνὴρ ἀγωνοθεσίας καὶ βοιωταρχίας καὶ τὰς ἐν 
Ἀμφικτύοσι προεδρίας ἀπολιπών, εἶθ' ὁρώμενος ἐν 
ἀλφίτων καὶ στεμφύλων διαμετρήσει καὶ πόκοις 
προβάτων οὐ παντάπασι δόξει τοῦτο δὴ τὸ καλού-
μενον ”ἵππου γῆρας“ ἐπάγεσθαι, μηδενὸς ἀναγ-
κάζοντος; ἐργασίας γε μὴν βαναύσου καὶ ἀγο-
ραίας ἅπτεσθαι μετὰ πολιτείαν ὅμοιόν ἐστι τῷ 
γυναικὸς ἐλευθέρας καὶ σώφρονος ἔνδυμα περι-
σπάσαντα καὶ περίζωμα δόντα συνέχειν ἐπὶ  
καπηλείου· καὶ γὰρ τῆς πολιτικῆς ἀρετῆς οὕτως 
ἀπόλλυται τὸ ἀξίωμα καὶ τὸ μέγεθος πρός τινας 
οἰκονομίας καὶ χρηματισμοὺς ἀγομένης. ἂν δ', 
ὅπερ λοιπόν ἐστι, ῥᾳστώνας καὶ ἀπολαύσεις τὰς 
ἡδυπαθείας καὶ τὰς τρυφὰς ὀνομάζοντες ἐν ταύταις 
μαραινόμενον ἡσυχῆ παρακαλῶσι γηράσκειν τὸν 
πολιτικόν, οὐκ οἶδα ποτέρᾳ δυεῖν εἰκόνων αἰσχρῶν 
πρέπειν δόξει μᾶλλον ὁ βίος αὐτοῦ· πότερον 
ἀφροδίσια ναύταις ἄγουσι πάντα τὸν λοιπὸν ἤδη 
χρόνον οὐκ ἐν λιμένι τὴν ναῦν ἔχουσιν ἀλλ' ἔτι 
πλέουσαν ἀπολείπουσιν· ἢ καθάπερ ἔνιοι τὸν 
Ἡρακλέα παίζοντες οὐκ εὖ γράφουσιν ἐν Ὀμφάλης 
κροκωτοφόρον ἐνδιδόντα Λυδαῖς θεραπαινίσι ῥιπί-
ζειν καὶ παραπλέκειν ἑαυτόν, οὕτω τὸν πολιτικὸν 
ἐκδύσαντες τὴν λεοντῆν καὶ κατακλίναντες εὐ-
ωχήσομεν ἀεὶ καταψαλλόμενον καὶ καταυλούμενον, 
οὐδὲ τῇ τοῦ Πομπηίου Μάγνου φωνῇ διατραπέντες 
τῇ πρὸς Λεύκολλον αὑτὸν μὲν εἰς λουτρὰ καὶ 
δεῖπνα καὶ συνουσίας μεθημερινὰς καὶ πολὺν ἄλυν 
καὶ κατασκευὰς οἰκοδομημάτων νεοπρεπεῖς μετὰ 
τὰς στρατείας καὶ πολιτείας ἀφεικότα, τῷ δὲ 
Πομπηίῳ φιλαρχίαν ἐγκαλοῦντα καὶ φιλοτιμίαν 
παρ' ἡλικίαν· ἔφη γὰρ ὁ Πομπήιος ἀωρότερον 
εἶναι γέροντι τὸ τρυφᾶν ἢ τὸ ἄρχειν· ἐπεὶ δὲ 
νοσοῦντι συνέταξε κίχλην ὁ ἰατρός, ἦν δὲ δυσπόρι-
στον καὶ παρ' ὥραν, ἔφη δέ τις εἶναι παρὰ Λευκόλλῳ 
πολλὰς τρεφομένας, οὐκ ἔπεμψεν οὐδ' ἔλαβεν 
εἰπών, ”οὐκοῦν, εἰ μὴ Λεύκολλος ἐτρύφα, Πομπήιος 
οὐκ ἂν ἔζησε;“ 
  Καὶ γὰρ εἰ ζητεῖ πάντως ἡ φύσις τὸ ἡδὺ καὶ  
τὸ χαίρειν, τὸ μὲν σῶμα τῶν γερόντων ἀπείρηκε 
πρὸς πάσας, πλὴν ὀλίγων τῶν ἀναγκαίων, τὰς 
ἡδονάς, καὶ οὐχ 
 
      ἡ Ἀφροδίτη τοῖς γέρουσιν ἄχθεται 
 
μόνον, ὡς Εὐριπίδης φησίν, ἀλλὰ καὶ τὰς περὶ 
πόσιν καὶ βρῶσιν ἐπιθυμίας ἀπημβλυμμένας τὰ 
πολλὰ καὶ νωδὰς κατέχοντες μόλις οἷον ἐπιθήγουσι 
καὶ χαράττουσιν· ἐν δὲ τῇ ψυχῇ παρασκευαστέον 
ἡδονὰς οὐκ ἀγεννεῖς οὐδ' ἀνελευθέρους, ὡς Σιμωνί-
δης ἔλεγε πρὸς τοὺς ἐγκαλοῦντας αὐτῷ φιλαργυ-
ρίαν, ὅτι τῶν ἄλλων ἀπεστερημένος διὰ τὸ γῆρας 
ἡδονῶν ὑπὸ μιᾶς ἔτι γηροβοσκεῖται τῆς ἀπὸ τοῦ 
κερδαίνειν. ἀλλ' ἡ πολιτεία καλλίστας μὲν ἡδονὰς 
ἔχει καὶ μεγίστας, αἷς καὶ τοὺς θεοὺς εἰκός ἐστιν 
ἢ μόναις ἢ μάλιστα χαίρειν· αὗται δ' εἰσίν, ἃς τὸ 
εὖ ποιεῖν καὶ καλόν τι πράττειν ἀναδίδωσιν. εἰ 
γὰρ Νικίας ὁ ζῳγράφος οὕτως ἔχαιρε τοῖς τῆς 
τέχνης ἔργοις, ὥστε τοὺς οἰκέτας ἐρωτᾶν πολλάκις, 
εἰ λέλουται καὶ ἠρίστηκεν· Ἀρχιμήδην δὲ τῇ σανίδι 
προσκείμενον ἀποσπῶντες βίᾳ καὶ ἀποδύοντες 
ἤλειφον οἱ θεράποντες, ὁ δ' ἐπὶ τοῦ σώματος 
ἀληλιμμένου διέγραφε τὰ σχήματα· Κάνος δ' ὁ 
αὐλητής, ὃν καὶ σὺ γιγνώσκεις, ἔλεγεν ἀγνοεῖν 
τοὺς ἀνθρώπους, ὅσῳ μᾶλλον αὑτὸν αὐλῶν ἢ  
ἑτέρους εὐφραίνει· λαμβάνειν γὰρ ἂν μισθὸν οὐ 
διδόναι τοὺς ἀκούειν ἐθέλοντας· ἆρ' οὐκ ἐπινοοῦμεν, 
ἡλίκας ἡδονὰς αἱ ἀρεταὶ τοῖς χρωμένοις ἀπὸ τῶν 
καλῶν πράξεων καὶ τῶν κοινωνικῶν ἔργων καὶ 
φιλανθρώπων παρασκευάζουσιν, οὐ κνῶσαι οὐδὲ 
θρύπτουσαι, ὥσπερ αἱ εἰς σάρκα λεῖαι καὶ προσηνεῖς 
γινόμεναι κινήσεις; ἀλλ' αὗται μὲν οἰστρῶδες 
καὶ ἀβέβαιον καὶ μεμιγμένον σφυγμῷ τὸ γαργα-
λίζον ἔχουσιν, αἱ δ' ἐπὶ τοῖς καλοῖς ἔργοις, οἵων 
δημιουργὸς ὁ πολιτευόμενος ὀρθῶς ἐστιν, οὐ ταῖς 
Εὐριπίδου χρυσαῖς πτέρυξιν, ἀλλὰ τοῖς Πλατωνικοῖς 
ἐκείνοις καὶ οὐρανίοις πτεροῖς ὅμοια τὴν ψυχὴν 
μέγεθος καὶ φρόνημα μετὰ γήθους λαμβάνουσαν 
ἀναφέρουσιν. 
  Ὑπομίμνησκε δὲ σεαυτὸν ὧν πολλάκις ἀκή-
κοας· ὁ μὲν γὰρ Ἐπαμεινώνδας ἐρωτηθεὶς τί 
ἥδιστον αὐτῷ γέγονεν, ἀπεκρίνατο τὸ τοῦ πατρὸς 
ἔτι ζῶντος καὶ τῆς μητρὸς νικῆσαι τὴν ἐν Λεύκτροις 
μάχην. ὁ δὲ Σύλλας, ὅτε τῶν ἐμφυλίων πολέμων 
τὴν Ἰταλίαν καθήρας προσέμιξε τῇ Ῥώμῃ 
πρῶτον, οὐδὲ μικρὸν ἐν τῇ νυκτὶ κατέδαρθεν, ὑπὸ 
γήθους καὶ χαρᾶς μεγάλης ὥσπερ πνεύματος 
ἀναφερόμενος τὴν ψυχήν· καὶ ταῦτα περὶ αὑτοῦ 
γέγραφεν ἐν τοῖς ὑπομνήμασιν. ἄκουσμα μὲν γὰρ 
ἔστω μηδὲν ἥδιον ἐπαίνου κατὰ τὸν Ξενοφῶντα, 
θέαμα δὲ καὶ μνημόνευμα καὶ διανόημα τῶν ὄντων 
οὐδὲν ἔστιν ὃ τοσαύτην φέρει χάριν, ὅσην πράξεων 
ἰδίων ἐν ἀρχαῖς καὶ πολιτείαις ὥσπερ ἐν τόποις 
λαμπροῖς καὶ δημοσίοις ἀναθεώρησις. οὐ μὴν  
ἀλλὰ καὶ χάρις εὐμενὴς συμμαρτυροῦσα τοῖς 
ἔργοις καὶ συναμιλλώμενος ἔπαινος, εὐνοίας δικαίας 
ἡγεμών, οἷόν τι φῶς καὶ γάνωμα τῷ χαίροντι τῆς 
ἀρετῆς προστίθησι· καὶ δεῖ μὴ περιορᾶν ὥσπερ 
ἀθλητικὸν στέφανον ἐν γήρᾳ ξηρὰν γενομένην τὴν 
δόξαν, ἀλλὰ καινὸν ἀεί τι καὶ πρόσφατον ἐπιφέροντα 
τὴν τῶν παλαιῶν χάριν ἐγείρειν καὶ ποιεῖν ἀμείνω 
καὶ μόνιμον· ὥσπερ οἱ τεχνῖται, οἷς ἐπέκειτο 
φροντίζειν σῶον εἶναι τὸ Δηλιακὸν πλοῖον, ἀντὶ 
τῶν πονούντων ξύλων ἐμβάλλοντες ἄλλα καὶ συμ-
πηγνύντες ἀίδιον ἐκ τῶν τότε χρόνων καὶ ἄφθαρτον 
ἐδόκουν διαφυλάττειν. ἔστι δὲ καὶ δόξης καὶ 
φλογὸς οὐ χαλεπὴ σωτηρία καὶ τήρησις ἀλλὰ 
μικρῶν ὑπεκκαυμάτων δεομένη, κατασβεσθὲν δὲ 
καὶ ὑποψυχθὲν οὐδέτερον ἄν τις ἀπραγμόνως πάλιν 
ἐξάψειεν. ὡς δὲ Λάμπις ὁ ναύκληρος ἐρωτηθεὶς 
πῶς ἐκτήσατο τὸν πλοῦτον ”οὐ χαλεπῶς“ ἔφη 
”τὸν μέγαν, τὸν δὲ βραχὺν ἐπιπόνως καὶ βραδέως“· 
οὕτω τῆς πολιτικῆς δόξης καὶ δυνάμεως ἐν ἀρχῇ 
τυχεῖν οὐ ῥᾴδιόν ἐστι, τὸ δὲ συναυξῆσαι καὶ δια-
φυλάξαι μεγάλην γενομένην ἀπὸ τῶν τυχόντων 
ἕτοιμον. οὔτε γὰρ φίλος ὅταν γένηται πολλὰς 
λειτουργίας ἐπιζητεῖ καὶ μεγάλας, ἵνα μένῃ φίλος, 
μικροῖς δὲ σημείοις τὸ ἐνδελεχὲς ἀεὶ διαφυλάττει 
τὴν εὔνοιαν· ἥ τε δήμου φιλία καὶ πίστις οὐκ  
ἀεὶ δεομένη χορηγοῦντος οὐδὲ προδικοῦντος οὐδ' 
ἄρχοντος αὐτῇ τῇ προθυμίᾳ συνέχεται καὶ τῷ μὴ 
προαπολείποντι μηδ' ἀπαγορεύοντι τῆς ἐπιμελείας 
καὶ φροντίδος. οὐδὲ γὰρ αἱ στρατεῖαι παρατάξεις 
ἀεὶ καὶ μάχας καὶ πολιορκίας ἔχουσιν, ἀλλὰ καὶ 
θυσίας ἔστιν ὅτε καὶ συνουσίας διὰ μέσου καὶ 
σχολὴν ἄφθονον ἐν παιδιαῖς καὶ φλυαρίαις δέχονται. 
πόθεν γε δὴ τὴν πολιτείαν φοβητέον, ὡς ἀπαρα-
μύθητον καὶ πολύπονον καὶ βαρεῖαν, ὅπου καὶ 
θέατρα καὶ πομπαὶ καὶ νεμήσεις καὶ ”χοροὶ καὶ 
Μοῖσα καὶ Ἀγλαΐα“ καὶ θεοῦ τινος ἀεὶ τιμὴ 
τὰς ὀφρῦς λύουσα παντὸς ἀρχείου καὶ συνεδρίου 
πολλαπλάσιον τὸ ἐπιτερπὲς καὶ κεχαρισμένον ἀπο-
δίδωσιν; 
  Ὃ τοίνυν μέγιστον κακὸν ἔχουσιν αἱ πολι-
τεῖαι, τὸν φθόνον, ἥκιστα διερείδεται πρὸς τὸ 
γῆρας· ”κύνες γὰρ καὶ βαΰζουσιν ὃν ἂν μὴ γινώ-
σκωσι“ καθ' Ἡράκλειτον, καὶ πρὸς τὸν ἀρχόμενον 
ὥσπερ ἐν θύραις τοῦ βήματος μάχεται καὶ πάροδον 
οὐ δίδωσι· τὴν δὲ σύντροφον καὶ συνήθη δόξαν οὐκ 
ἀγρίως οὐδὲ χαλεπῶς ἀλλὰ πράως ἀνέχεται. διὸ 
τὸν φθόνον ἔνιοι τῷ καπνῷ παρεικάζουσι· πολὺς 
γὰρ ἐν τοῖς ἀρχομένοις διὰ τὸ φλέγεσθαι προεκ-
πίπτων, ὅταν ἐκλάμψωσιν, ἀφανίζεται. καὶ ταῖς 
μὲν ἄλλαις ὑπεροχαῖς προσμάχονται καὶ διαμφισ-
βητοῦσιν ἀρετῆς καὶ γένους καὶ φιλοτιμίας, ὡς  
ἀφαιροῦντες αὑτῶν ὅσον ἄλλοις ὑφίενται· τὸ δ' 
ἀπὸ τοῦ χρόνου πρωτεῖον, ὃ καλεῖται κυρίως 
πρεσβεῖον, ἀζηλοτύπητόν ἐστι καὶ παραχωρούμενον· 
οὐδεμιᾷ γὰρ οὕτω τιμῇ συμβέβηκε τὸν τιμῶντα 
μᾶλλον ἢ τὸν τιμώμενον κοσμεῖν, ὡς τῇ τῶν 
γερόντων. ἔτι τὴν μὲν ἀπὸ τοῦ πλούτου δύναμιν 
ἢ λόγου δεινότητος ἢ σοφίας οὐ πάντες αὑτοῖς 
γενήσεσθαι προσδοκῶσιν, ἐφ' ἣν δὲ προάγει τὸ 
γῆρας αἰδῶ καὶ δόξαν οὐδεὶς ἀπελπίζει τῶν 
πολιτευομένων. οὐδὲν οὖν διαφέρει κυβερνήτου 
πρὸς ἐναντίον κῦμα καὶ πνεῦμα πλεύσαντος ἐπι-
σφαλῶς, εὐδίας δὲ καὶ εὐαερίας γενομένης ὁρμί-
σασθαι ζητοῦντος, ὁ τῷ φθόνῳ διαναυμαχήσας 
πολὺν χρόνον, εἶτα παυσαμένου καὶ στορεσθέντος, 
ἀνακρουόμενος ἐκ τῆς πολιτείας καὶ προϊέμενος 
ἅμα ταῖς πράξεσι τὰς κοινωνίας καὶ τὰς ἑταιρείας. 
ὅσῳ γὰρ χρόνος γέγονε πλείων, καὶ φίλους πλείονας 
καὶ συναγωνιστὰς πεποίηκεν, οὓς οὔτε συνεξάγειν 
ἑαυτῷ πάντας ἐνδέχεται καθάπερ διδασκάλῳ χορὸν 
οὔτ' ἐγκαταλείπειν δίκαιον· ἀλλ' ὥσπερ τὰ παλαιὰ 
δένδρα τὴν μακρὰν πολιτείαν οὐ ῥᾴδιόν ἐστιν 
ἀνασπάσαι πολύρριζον οὖσαν καὶ πράγμασιν ἐμ-
πεπλεγμένην, ἃ πλείονας παρέχει ταραχὰς καὶ 
σπαραγμοὺς ἀπερχομένοις ἢ μένουσιν. εἰ δέ τι 
καὶ περίεστι φθόνου λείψανον ἢ φιλονεικίας πρὸς 
τοὺς γέροντας ἐκ τῶν πολιτικῶν ἀγώνων, κατα-
σβεστέον τοῦτο τῇ δυνάμει μᾶλλον ἢ δοτέον τὰ 
νῶτα, γυμνοὺς καὶ ἀόπλους ἀπιόντας· οὐ γὰρ  
οὕτως ἀγωνιζομένοις φθονοῦντες ὡς ἀπειπαμένοις 
καταφρονήσαντες ἐπιτίθενται. 
  Μαρτυρεῖ δὲ καὶ τὸ λεχθὲν ὑπ' Ἐπαμεινώνδα 
τοῦ μεγάλου πρὸς τοὺς Θηβαίους, ὅτε χειμῶνος 
ὄντος οἱ Ἀρκάδες παρεκάλουν αὐτοὺς ἐν ταῖς οἰκίαις 
διαιτᾶσθαι παρελθόντας εἰς τὴν πόλιν· οὐ γὰρ 
εἴασεν, ἀλλὰ ”νῦν μέν,“ ἔφη, ”θαυμάζουσιν ὑμᾶς 
καὶ θεῶνται πρὸς τὰ ὅπλα γυμναζομένους καὶ 
παλαίοντας· ἂν δὲ πρὸς τῷ πυρὶ καθημένους ὁρῶσι 
τὸν κύαμον κάπτοντας, οὐδὲν αὑτῶν ἡγήσονται 
διαφέρειν.“ οὕτω δὴ σεμνόν ἐστι θέαμα πρεσβύτης 
λέγων τι καὶ πράττων καὶ τιμώμενος, ὁ δ' ἐν κλίνῃ 
διημερεύων ἢ καθήμενος ἐν γωνίᾳ στοᾶς φλυαρῶν 
καὶ ἀπομυττόμενος εὐκαταφρόνητος. τοῦτο δ' 
ἀμέλει καὶ Ὅμηρος διδάσκει τοὺς ὀρθῶς ἀκούοντας· 
ὁ μὲν γὰρ Νέστωρ στρατευόμενος ἐν Τροίᾳ σεμνὸς 
ἦν καὶ πολυτίμητος, ὁ δὲ Πηλεὺς καὶ ὁ Λαέρτης 
οἰκουροῦντες ἀπερρίφησαν καὶ κατεφρονήθησαν. 
οὐδὲ γὰρ ἡ τοῦ φρονεῖν ἕξις ὁμοίως παραμένει τοῖς 
μεθεῖσιν αὑτούς, ἀλλ' ὑπ' ἀργίας ἐξανιεμένη καὶ 
ἀναλυομένη κατὰ μικρὸν ἀεί τινα ποθεῖ φροντίδος 
μελέτην, τὸ λογιστικὸν καὶ πρακτικὸν ἐγειρούσης 
καὶ διακαθαιρούσης· 
 
  λάμπει γὰρ ἐν χρείαισιν, ὥσπερ εὐπρεπὴς 
  χαλκός. 
 
οὐ γὰρ τόσον σώματος ἀσθένεια κακὸν πρόσεστι 
ταῖς πολιτείαις τῶν παρ' ἡλικίαν ἐπὶ τὸ βῆμα καὶ 
τὸ στρατήγιον βαδιζόντων, ὅσον ἔχουσιν ἀγαθὸν  
τὴν εὐλάβειαν καὶ τὴν φρόνησιν, καὶ τὸ μὴ φερό-
μενον, ἄλλοτε μὲν δι' ἐσφαλμένα ὅτε δ' ὑπὸ δόξης 
κενῆς, προσπίπτειν πρὸς τὰ κοινὰ καὶ συνεφέλκεσθαι 
τὸν ὄχλον, ὥσπερ θάλατταν ὑπὸ πνευμάτων ἐκ-
ταραττόμενον, ἀλλὰ πράως τε χρῆσθαι καὶ μετρίως 
τοῖς ἐντυγχάνουσιν. ὅθεν αἱ πόλεις, ὅταν πταί-
σωσιν ἢ φοβηθῶσι, πρεσβυτέρων ποθοῦσιν ἀρχὴν 
ἀνθρώπων· καὶ πολλάκις ἐξ ἀγροῦ κατάγουσαι 
γέροντα μὴ δεόμενον μηδὲ βουλόμενον ἠνάγκασαν 
ὥσπερ οἰάκων ἐφαψάμενον εἰς ἀσφαλὲς καταστῆσαι 
τὰ πράγματα, παρωσάμεναί τε στρατηγοὺς καὶ 
δημαγωγοὺς βοᾶν μέγα καὶ λέγειν ἀπνευστὶ καὶ νὴ 
Δία τοῖς πολεμίοις διαβάντας εὖ μάχεσθαι δυνα-
μένους· οἷον οἱ ῥήτορες Ἀθήνησι Τιμοθέῳ καὶ 
Ἰφικράτει Χάρητα τὸν Θεοχάρους ἐπαποδύοντες 
ἀκμάζοντα τῷ σώματι καὶ ῥωμαλέον ἠξίουν τοι-
οῦτον εἶναι τὸν τῶν Ἀθηναίων στρατηγόν, ὁ 
δὲ Τιμόθεος ”οὐ μὰ τοὺς θεούς,“ εἶπεν, ”ἀλλὰ 
τοιοῦτον μὲν εἶναι τὸν μέλλοντα τῷ στρατηγῷ τὰ 
στρώματα κομίζειν, τὸν δὲ στρατηγόν ’ἅμα πρόσω 
καὶ ὀπίσω‘ τῶν πραγμάτων ὁρῶντα καὶ μηδενὶ 
πάθει τοὺς περὶ τῶν συμφερόντων λογισμοὺς ἐπι-
ταραττόμενον.“ ὁ γὰρ Σοφοκλῆς ἄσμενος ἔφη τὰ 
ἀφροδίσια γεγηρακὼς ἀποπεφευγέναι καθάπερ ἄ-
γριον καὶ λυσσῶντα δεσπότην· ἐν δὲ ταῖς πολιτείαις  
οὐχ ἕνα δεῖ δεσπότην, ἔρωτα παίδων ἢ γυναικῶν, 
ἀποφεύγειν, ἀλλὰ πολλοὺς μανικωτέρους τούτου, 
φιλονεικίαν, φιλοδοξίαν, τὴν τοῦ πρῶτον εἶναι καὶ 
μέγιστον ἐπιθυμίαν, γονιμώτατον φθόνου νόσημα 
καὶ ζηλοτυπίας καὶ διχοστασίας· ὧν τὰ μὲν ἀνίησι 
καὶ παραμβλύνει, τὰ δ' ὅλως ἀποσβέννυσι καὶ 
καταψύχει τὸ γῆρας, οὐ τοσοῦτον τῆς πρακτικῆς 
ὁρμῆς παραιρούμενον, ὅσον τῶν ἀκρατῶν καὶ δια-
πύρων ἀπερύκει παθῶν, ὥστε νήφοντα καὶ καθ-
εστηκότα τὸν λογισμὸν ἐπάγειν ταῖς φροντίσιν. 
  Οὐ μὴν ἀλλ' ἔστω καὶ δοκείτω διατρεπτικὸς 
εἶναι λόγος πρὸς τὸν ἀρχόμενον ἐν πολιαῖς νεανι-
εύεσθαι λεγόμενος καὶ καθαπτόμενος ἐκ μακρᾶς 
οἰκουρίας ὥσπερ νοσηλείας ἐξανισταμένου καὶ 
κινουμένου γέροντος ἐπὶ στρατηγίαν ἢ πραγματείαν, 
 
  μέν', ὦ ταλαίπωρ', ἀτρέμα σοῖς ἐν δεμνίοις· 
 
ὁ δὲ τὸν ἐμβεβιωκότα πολιτικαῖς πράξεσι καὶ δι-
ηγωνισμένον οὐκ ἐῶν ἐπὶ τὴν δᾷδα καὶ τὴν κορω-
νίδα τοῦ βίου προελθεῖν, ἀλλ' ἀνακαλούμενος καὶ 
κελεύων ὥσπερ ἐξ ὁδοῦ μακρᾶς μεταβαλέσθαι, 
παντάπασιν ἀγνώμων καὶ μηδὲν ἐκείνῳ προσ-
εοικώς ἐστιν. ὥσπερ γὰρ ὁ γαμεῖν παρασκευαζό-
μενον γέροντ' ἐστεφανωμένον καὶ μυριζόμενον 
ἀποτρέπων καὶ λέγων τὰ πρὸς τὸν Φιλοκτήτην 
 
  τίς δ' ἄν σε νύμφη, τίς δὲ παρθένος νέα 
  δέξαιτ' ἄν; εὖ γοῦν ὡς γαμεῖν ἔχεις τάλας  
οὐκ ἄτοπός ἐστι· καὶ γὰρ αὐτοὶ πολλὰ τοιαῦτα 
παίζουσιν εἰς ἑαυτούς 
 
    γαμῶ γέρων, εὖ οἶδα, καὶ τοῖς γείτοσιν· 
 
ὁ δὲ τὸν πάλαι συνοικοῦντα καὶ συμβιοῦντα πολὺν 
χρόνον ἀμέμπτως οἰόμενος δεῖν ἀφεῖναι διὰ τὸ 
γῆρας τὴν γυναῖκα καὶ ζῆν καθ' ἑαυτὸν ἢ παλλα-
κίδιον ἀντὶ τῆς γαμετῆς ἐπισπάσασθαι, σκαιότητος 
ὑπερβολὴν οὐκ ἀπολέλοιπεν· οὕτως ἔχει τινὰ λόγον 
τὸ προσιόντα δήμῳ πρεσβύτην, ἢ Χλίδωνα τὸν 
γεωργὸν ἢ Λάμπωνα τὸν ναύκληρον ἤ τινα τῶν ἐκ 
τοῦ κήπου φιλοσόφων, νουθετῆσαι καὶ κατασχεῖν 
ἐπὶ τῆς συνήθους ἀπραγμοσύνης· ὁ δὲ Φωκίωνος 
ἢ Κάτωνος ἢ Περικλέους ἐπιλαβόμενος καὶ λέγων 
”ὦ ξέν' Ἀθηναῖε ἢ Ῥωμαῖε, 
 
      ἀζαλέῳ γήρᾳ κρᾶτ' ἀνθίζων κήδει, 
 
γραψάμενος ἀπόλειψιν τῇ πολιτείᾳ καὶ τὰς περὶ 
τὸ βῆμα καὶ τὸ στρατήγιον ἀφεὶς διατριβὰς καὶ 
τὰς φροντίδας εἰς ἀγρὸν ἐπείγου σὺν ἀμφιπόλῳ 
τῇ γεωργίᾳ συνεσόμενος ἢ πρὸς οἰκονομίᾳ τινὶ καὶ 
λογισμοῖς διαθησόμενος τὸν λοιπὸν χρόνον,“ ἄδικα 
πείθει καὶ ἀχάριστα πράττειν τὸν πολιτικόν. 
  Τί οὖν; φήσαι τις ἄν, οὐκ ἀκούομεν ἐν 
κωμῳδίᾳ στρατιώτου λέγοντος 
 
    λευκή με θρὶξ ἀπόμισθον ἐντεῦθεν ποιεῖ;  
πάνυ μὲν οὖν, ὦ ἑταῖρε· τοὺς γὰρ Ἄρεος θερά-
ποντας ἡβᾶν πρέπει καὶ ἀκμάζειν, οἷα δή 
 
          πόλεμον πολέμοιό τε μέρμερα ἔργα 
 
διέποντας, ἐν οἷς τοῦ γέροντος κἂν τὸ κράνος 
ἀποκρύψῃ τὰς πολιάς, 
 
      ἀλλά τε λάθρῃ γυῖα βαρύνεται 
 
καὶ προαπολείπει τῆς προθυμίας ἡ δύναμις· τοὺς 
δὲ τοῦ Βουλαίου καὶ Ἀγοραίου καὶ Πολιέως Διὸς 
ὑπηρέτας οὐ ποδῶν ἔργα καὶ χειρῶν ἀπαιτοῦμεν, 
ἀλλὰ βουλῆς καὶ προνοίας καὶ λόγου, μὴ ῥαχίαν 
ποιοῦντος ἐν δήμῳ καὶ ψόφον ἀλλὰ νοῦν ἔχοντος 
καὶ φροντίδα πεπνυμένην καὶ ἀσφάλειαν· οἷς 
ἡ γελωμένη πολιὰ καὶ ῥυτὶς ἐμπειρίας μάρτυς 
ἐπιφαίνεται, καὶ πειθοῦς συνεργὸν αὐτῷ καὶ δόξαν 
ἤθους προστίθησι. πειθαρχικὸν γὰρ ἡ νεότης 
ἡγεμονικὸν δὲ τὸ γῆρας, καὶ μάλιστα σῴζεται πόλις 
 
  ἔνθα βουλαὶ γερόντων, καὶ νέων ἀνδρῶν ἀρι-
      στεύοισιν αἰχμαί· 
 
καὶ τὸ 
 
  βουλὴν δὲ πρῶτον μεγαθύμων ἷζε γερόντων 
  Νεστορέῃ παρὰ νηὶ 
 
θαυμαστῶς ἐπαινεῖται. διὸ τὴν μὲν ἐν Λακεδαί-
μονι παραζευχθεῖσαν ἀριστοκρατίαν τοῖς βασιλεῦ-
σιν ὁ Πύθιος ”πρεσβυγενέας“ ὁ δὲ Λυκοῦργος 
ἄντικρυς ”γέροντας“ ὠνόμασεν, ἡ δὲ Ῥωμαίων  
σύγκλητος ἄχρι νῦν ”γερουσία“ καλεῖται. καὶ 
καθάπερ ὁ νόμος τὸ διάδημα καὶ τὸν στέφανον, 
οὕτω τὴν πολιὰν ἡ φύσις ἔντιμον ἡγεμονικοῦ σύμ-
βολον ἀξιώματος ἐπιτίθησι· καὶ τὸ ”γέρας“ οἶμαι 
καὶ τὸ ”γεραίρειν“ ὄνομα σεμνὸν ἀπὸ τῶν γερόν-
των γενόμενον διαμένει, οὐχ ὅτι θερμολουτοῦσι καὶ 
καθεύδουσι μαλακώτερον, ἀλλ' ὡς βασιλικὴν ἐχόν-
των τάξιν ἐν ταῖς πόλεσι κατὰ τὴν φρόνησιν, ἧς 
καθάπερ ὀψικάρπου φυτοῦ τὸ οἰκεῖον ἀγαθὸν καὶ 
τέλειον ἐν γήρᾳ μόλις ἡ φύσις ἀποδίδωσι. τὸν 
γοῦν βασιλέα τῶν βασιλέων εὐχόμενον τοῖς θεοῖς 
 
  τοιοῦτοι δέκα μοι συμφράδμονες εἶεν Ἀχαιῶν, 
 
οἷος ἦν ὁ Νέστωρ, οὐδεὶς ἐμέμψατο τῶν ”ἀρηίων“ 
καὶ ”μένεα πνεόντων Ἀχαιῶν,“ ἀλλὰ συνεχώρουν 
ἅπαντες οὐκ ἐν πολιτείᾳ μόνον ἀλλὰ καὶ ἐν πολέμῳ 
μεγάλην ἔχειν ῥοπὴν τὸ γῆρας· 
 
  σοφὸν γὰρ ἓν βούλευμα τὰς πολλὰς χέρας 
  νικᾷ 
 
καὶ μία γνώμη λόγον ἔχουσα καὶ πειθὼ τὰ κάλλιστα 
καὶ μέγιστα διαπράττεται τῶν κοινῶν. 
  Ἀλλὰ μὴν ἥ γε βασιλεία, τελεωτάτη πασῶν 
οὖσα καὶ μεγίστη τῶν πολιτειῶν, πλείστας φρον-
τίδας ἔχει καὶ πόνους καὶ ἀσχολίας· τὸν γοῦν Σέ-
λευκον ἑκάστοτε λέγειν ἔφασαν, εἰ γνοῖεν οἱ πολλοὶ 
τὸ γράφειν μόνον ἐπιστολὰς τοσαύτας καὶ ἀναγινώ-
σκειν ὡς ἐργῶδές ἐστιν, ἐρριμμένον οὐκ ἂν ἀν-
ελέσθαι διάδημα· τὸν δὲ Φίλιππον ἐν καλῷ χωρίῳ  
μέλλοντα καταστρατοπεδεύειν, ὡς ἤκουσεν ὅτι 
χόρτος οὐκ ἔστι τοῖς ὑποζυγίοις ”ὦ Ἡράκλεις,“ 
εἰπεῖν, ”οἷος ἡμῶν ὁ βίος, εἰ καὶ πρὸς τὸν τῶν 
ὄνων καιρὸν ὀφείλομεν ζῆν.“ ὥρα τοίνυν καὶ 
βασιλεῖ παραινεῖν πρεσβύτῃ γεγενημένῳ τὸ μὲν 
διάδημα καταθέσθαι καὶ τὴν πορφύραν, ἱμάτιον δ' 
ἀναλαβόντα καὶ καμπύλην ἐν ἀγρῷ διατρίβειν, μὴ 
δοκῇ περίεργα καὶ ἄωρα πράττειν ἐν πολιαῖς 
βασιλεύων. εἰ δ' οὐκ ἄξιον ταῦτα λέγειν περὶ 
Ἀγησιλάου καὶ Νομᾶ καὶ Δαρείου, μηδὲ τῆς ἐξ 
Ἀρείου πάγου βουλῆς Σόλωνα μηδὲ τῆς συγκλήτου 
Κάτωνα διὰ τὸ γῆρας ἐξάγωμεν, οὐκοῦν μηδὲ 
Περικλεῖ συμβουλεύωμεν ἐγκαταλιπεῖν τὴν δημο-
κρατίαν· οὐδὲ γὰρ ἄλλως λόγον ἔχει νέον ὄντα 
κατασκιρτῆσαι τοῦ βήματος, εἶτ' ἐκχέαντα τὰς 
μανικὰς ἐκείνας φιλοτιμίας καὶ ὁρμὰς εἰς τὸ δη-
μόσιον, ὅταν ἡ τὸ φρονεῖν ἐπιφέρουσα δι' ἐμπειρίαν 
ἡλικία παραγένηται, προέσθαι καὶ καταλιπεῖν ὥσ-
περ γυναῖκα τὴν πολιτείαν καταχρησάμενον. 
  Ἡ μὲν γὰρ Αἰσώπειος ἀλώπηξ τὸν ἐχῖνον 
οὐκ εἴα τοὺς κρότωνας αὐτῆς ἀφαιρεῖν βουλόμενον· 
”ἂν γὰρ τούτους,“ ἔφη, ”μεστοὺς ἀπαλλάξῃς, 
ἕτεροι προσίασι πεινῶντες“· τὴν δὲ πολιτείαν ἀεὶ 
τοὺς γέροντας ἀποβάλλουσαν ἀναπίμπλασθαι νέων 
ἀνάγκη διψώντων δόξης καὶ δυνάμεως, νοῦν δὲ 
πολιτικὸν οὐκ ἐχόντων· πόθεν γὰρ, εἰ μηδενὸς 
ἔσονται μαθηταὶ μηδὲ θεαταὶ πολιτευομένου γέ-
ροντος; ἢ πλοίων μὲν ἄρχοντας οὐ ποιεῖ γράμματα 
κυβερνητικά, μὴ πολλάκις γενομένους ἐν πρύμνῃ  
θεατὰς τῶν πρὸς κῦμα καὶ πνεῦμα καὶ νύκτα 
χειμέριον ἀγώνων, 
 
  ὅτε Τυνδαριδᾶν ἀδελφῶν ἅλιον ναύταν πόθος 
      βάλλει, 
 
πόλιν δὲ μεταχειρίσασθαι καὶ πεῖσαι δῆμον ἢ 
βουλὴν δύναιτ' ἂν ὀρθῶς νέος ἀναγνοὺς βίβλον 
ἢ σχολὴν περὶ πολιτείας ἐν Λυκείῳ γραψάμενος, 
ἂν μὴ παρ' ἡνίαν καὶ παρ' οἴακα πολλάκις στὰς 
δημαγωγῶν καὶ στρατηγῶν ἀγωνιζομένων ἐμπει-
ρίαις ἅμα καὶ τύχαις συναποκλίνων ἐπ' ἀμφότερα, 
μετὰ κινδύνων καὶ πραγμάτων λάβῃ τὴν μάθησιν; 
οὐκ ἔστιν εἰπεῖν· ἀλλ' εἰ διὰ μηδὲν ἄλλο τῷ γέροντι 
παιδείας ἕνεκα τῶν νέων καὶ διδασκαλίας πολιτευ-
τέον ἐστίν. ὡς γὰρ οἱ γράμματα καὶ μουσικὴν 
διδάσκοντες, αὐτοὶ προανακρούονται καὶ προανα-
γινώσκουσιν ὑφηγούμενοι τοῖς μανθάνουσιν, οὕτως 
ὁ πολιτικὸς οὐ λέγων μόνον οὐδ' ὑπαγορεύων 
ἔξωθεν ἀλλὰ πράττων τὰ κοινὰ καὶ διοικῶν ἐπ-
ευθύνει τὸν νέον, ἔργοις ἅμα καὶ λόγοις πλαττό-
μενον ἐμψύχως καὶ κατασχηματιζόμενον. ὁ γὰρ 
τοῦτον ἀσκηθεὶς τὸν τρόπον οὐκ ἐν παλαίστραις 
καὶ κηρώμασιν ἀκινδύνοις εὐρύθμων σοφιστῶν, 
ἀλλ' ὡς ἀληθῶς ἐν Ὀλυμπιακοῖς καὶ Πυθικοῖς 
ἀγῶσιν 
 
      ἄθηλος ἵππῳ πῶλος ὣς ἅμα τρέχει 
 
κατὰ Σιμωνίδην, ὡς Ἀριστείδης Κλεισθένει καὶ 
Κίμων Ἀριστείδῃ καὶ Φωκίων Χαβρίᾳ καὶ Κάτων  
Μαξίμῳ Φαβίῳ καὶ Σύλλᾳ Πομπήιος καὶ Φιλο-
ποίμενι Πολύβιος· νέοι γὰρ ὄντες πρεσβυτέροις 
ἐπιβάλλοντες, εἶθ' οἷον παραβλαστάνοντες καὶ συν-
εξανιστάμενοι ταῖς ἐκείνων πολιτείαις καὶ πρά-
ξεσιν, ἐμπειρίαν καὶ συνήθειαν ἐκτῶντο πρὸς τὰ 
κοινὰ μετὰ δόξης καὶ δυνάμεως. 
  Ὁ μὲν οὖν Ἀκαδημαϊκὸς Αἰσχίνης, σοφι-
στῶν τινων λεγόντων ὅτι προσποιεῖται γεγονέναι 
Καρνεάδου μὴ γεγονὼς μαθητής, ”ἀλλὰ τότε γ',“ 
εἶπεν, ”ἐγὼ Καρνεάδου διήκουον, ὅτε τὴν ῥαχίαν 
καὶ τὸν ψόφον ἀφεικὼς ὁ λόγος αὐτοῦ διὰ τὸ γῆρας 
εἰς τὸ χρήσιμον συνῆκτο καὶ κοινωνικόν“· τῆς δὲ 
πρεσβυτικῆς πολιτείας οὐ τῷ λόγῳ μόνον ἀλλὰ καὶ 
ταῖς πράξεσιν ἀπηλλαγμένης πανηγυρισμοῦ καὶ 
δοξοκοπίας, ὥσπερ τὴν ἶριν λέγουσιν ὅταν παλαιὰ 
γενομένη τὸ βρομῶδες ἀποπνεύσῃ καὶ θολερὸν 
εὐωδέστερον τὸ ἀρωματικὸν ἴσχειν, οὕτως οὐδέν 
ἐστι δόγμα γεροντικὸν οὐδὲ βούλευμα τεταραγ-
μένον ἀλλ' ἐμβριθῆ πάντα καὶ καθεστῶτα. διὸ καὶ 
τῶν νέων ἕνεκα δεῖ, καθάπερ εἴρηται, πολιτεύεσθαι 
τὸν πρεσβύτην, ἵνα, ὃν τρόπον φησὶ Πλάτων ἐπὶ 
τοῦ μιγνυμένου πρὸς ὕδωρ ἀκράτου, μαινόμενον 
θεὸν ἑτέρῳ θεῷ νήφοντι σωφρονίζεσθαι κολαζό-
μενον, οὕτως εὐλάβεια γεροντικὴ κεραννυμένη 
πρὸς ζέουσαν ἐν δήμῳ νεότητα, βακχεύουσαν ὑπὸ 
δόξης καὶ φιλοτιμίας, ἀφαιρῇ τὸ μανικὸν καὶ 
λίαν ἄκρατον. 
  Ἄνευ δὲ τούτων ἁμαρτάνουσιν οἱ οἷον τὸ  
πλεῦσαι καὶ τὸ στρατεύσασθαι, τοιοῦτον ἡγούμενοι 
καὶ τὸ πολιτεύσασθαι πρὸς ἄλλο τι πραττόμενον, 
εἶτα καταλῆγον ἐν τῷ τυχεῖν ἐκείνου· λειτουργία 
γὰρ οὐκ ἔστιν ἡ πολιτεία τὴν χρείαν ἔχουσα πέρας, 
ἀλλὰ βίος ἡμέρου καὶ πολιτικοῦ καὶ κοινωνικοῦ 
ζῴου καὶ πεφυκότος ὅσον χρὴ χρόνον πολιτικῶς καὶ 
φιλοκάλως καὶ φιλανθρώπως ζῆν. διὸ πολιτεύε-
σθαι καθῆκόν ἐστιν οὐ πεπολιτεῦσθαι, καθάπερ 
ἀληθεύειν οὐκ ἀληθεῦσαι καὶ δικαιοπραγεῖν οὐ 
δικαιοπραγῆσαι καὶ φιλεῖν οὐ φιλῆσαι τὴν πατρίδα 
καὶ τοὺς πολίτας. ἐπὶ ταῦτα γὰρ ἡ φύσις ἄγει, καὶ 
ταύτας ὑπαγορεύει τὰς φωνὰς τοῖς μὴ διεφθορόσι 
τελείως ὑπ' ἀργίας καὶ μαλακίας· 
 
      πολλοῦ σε θνητοῖς ἄξιον τίκτει πατὴρ 
 
καὶ 
 
    μή τι παυσώμεσθα δρῶντες εὖ βροτούς. 
 
  Οἱ δὲ τὰς ἀρρωστίας προβαλλόμενοι καὶ τὰς 
ἀδυναμίας νόσου καὶ πηρώσεως μᾶλλον ἢ γήρως 
κατηγοροῦσι· καὶ γὰρ νέοι πολλοὶ νοσώδεις καὶ 
ῥωμαλέοι γέροντες· ὥστε δεῖ μὴ τοὺς γέροντας 
ἀλλὰ τοὺς ἀδυνάτους ἀποτρέπειν, μηδὲ τοὺς νέους 
παρακαλεῖν ἀλλὰ τοὺς δυναμένους. καὶ γὰρ καὶ 
Ἀριδαῖος ἦν νέος γέρων δ' Ἀντίγονος, ἀλλ' ὁ μὲν 
ἅπασαν ὀλίγου δεῖν κατεκτήσατο τὴν Ἀσίαν, ὁ δ' 
ὥσπερ ἐπὶ σκηνῆς δορυφόρημα κωφὸν ἦν ὄνομα  
βασιλέως καὶ πρόσωπον ὑπὸ τῶν ἀεὶ κρατούντων 
παροινούμενον. ὥσπερ οὖν ὁ Πρόδικον τὸν σο-
φιστὴν ἢ Φιλήταν τὸν ποιητὴν ἀξιῶν πολιτεύεσθαι. 
νέους μὲν ἰσχνοὺς δὲ καὶ νοσώδεις καὶ τὰ πολλὰ 
κλινοπετεῖς δι' ἀρρωστίαν ὄντας, ἀβέλτερός ἐστιν· 
οὕτως ὁ κωλύων ἄρχειν καὶ στρατηγεῖν τοιούτους 
γέροντας, οἷος ἦν Φωκίων οἷος ἦν Μασανάσσης ὁ 
Λίβυς οἷος Κάτων ὁ Ῥωμαῖος. ὁ μὲν γὰρ Φωκίων, 
ὡρμημένων πολεμεῖν ἀκαίρως τῶν Ἀθηναίων, 
παρήγγειλε τοὺς ἄχρι ἑξήκοντ' ἐτῶν ἀκολουθεῖν 
ὅπλα λαβόντας· ὡς δ' ἠγανάκτουν, ”οὐδέν,“ ἔφη, 
”δεινόν· ἐγὼ γὰρ ἔσομαι μεθ' ὑμῶν ὁ στρατηγὸς 
ὑπὲρ ὀγδοήκοντ' ἔτη γεγονώς.“ Μασανάσσην δ' 
ἱστορεῖ Πολύβιος ἐνενήκοντα μὲν ἐτῶν ἀποθανεῖν, 
τετράετες καταλιπόντα παιδάριον ἐξ αὐτοῦ γεγενη-
μένον, ὀλίγῳ δ' ἔμπροσθεν τῆς τελευτῆς μάχῃ 
νικήσαντα μεγάλῃ Καρχηδονίους ὀφθῆναι τῇ ὑστε-
ραίᾳ πρὸ τῆς σκηνῆς ῥυπαρὸν ἄρτον ἐσθίοντα, καὶ 
πρὸς τοὺς θαυμάζοντας εἰπεῖν, ὅτι τοῦτο ποιεῖ 
 
    λάμπει γὰρ ἐν χρείαισιν ὥσπερ εὐπρεπὴς 
    χαλκός· χρόνῳ δ' ἀργῆσαν ἤμυσε στέγος, 
 
ὥς φησι Σοφοκλῆς· ὡς δ' ἡμεῖς φαμεν, ἐκεῖνο τῆς 
ψυχῆς τὸ γάνωμα καὶ τὸ φέγγος, ᾧ λογιζόμεθα καὶ 
μνημονεύομεν καὶ φρονοῦμεν. 
  Διὸ καὶ τοὺς βασιλεῖς φασι γίγνεσθαι βελ-
τίονας ἐν τοῖς πολέμοις καὶ ταῖς στρατείαις ἢ  
σχολὴν ἄγοντας. Ἄτταλον γοῦν τὸν Εὐμένους 
ἀδελφόν, ὑπ' ἀργίας μακρᾶς καὶ εἰρήνης ἐκλυθέντα 
κομιδῇ, Φιλοποίμην εἷς τῶν ἑταίρων ἐποίμαινεν 
ἀτεχνῶς πιαινόμενον· ὥστε καὶ τοὺς Ῥωμαίους 
παίζοντας ἑκάστοτε διαπυνθάνεσθαι παρὰ τῶν ἐξ 
Ἀσίας πλεόντων, εἰ δύναται παρὰ τῷ Φιλοποίμενι 
βασιλεύς. Λευκόλλου δὲ Ῥωμαίων οὐ πολλοὺς ἄν 
τις εὕροι δεινοτέρους στρατηγούς, ὅτε τῷ πράττειν 
τὸ φρονεῖν συνεῖχεν· ἐπεὶ δὲ μεθῆκεν ἑαυτὸν εἰς 
βίον ἄπρακτον καὶ δίαιταν οἰκουρὸν καὶ ἄφροντιν, 
ὥσπερ οἱ σπόγγοι ταῖς γαλήναις ἐννεκρωθεὶς καὶ 
καταμαρανθείς, εἶτα Καλλισθένει τινὶ τῶν ἀπελευ-
θόρων βόσκειν καὶ τιθασεύειν παρέχων τὸ γῆρας, 
ἐδόκει καταφαρμακεύεσθαι φίλτροις ὑπ' αὐτοῦ καὶ 
γοητεύμασιν, ἄχρι οὗ Μάρκος ὁ ἀδελφὸς ἀπελάσας 
τὸν ἄνθρωπον αὐτὸς ᾠκονόμει καὶ ἐπαιδαγώγει τὸν 
λοιπὸν αὐτοῦ βίον, οὐ πολὺν γενόμενον. ἀλλὰ Δα-
ρεῖος ὁ Ξέρξου πατὴρ ἔλεγεν αὐτὸς αὑτοῦ παρὰ τὰ 
δεινὰ γίγνεσθαι φρονιμώτερος, ὁ δὲ Σκύθης Ἀτέας 
μηδὲν οἴεσθαι τῶν ἱπποκόμων διαφέρειν ἑαυτόν, 
ὅτε σχολάζοι· Διονύσιος δ' ὁ πρεσβύτερος πρὸς τὸν 
πυθόμενον εἰ σχολάζοι ”μηδέποτ',“ εἶπεν, ”ἐμοὶ 
τοῦτο συμβαίη.“ τόξον μὲν γάρ, ὥς φασιν, ἐπι-
τεινόμενον ῥήγνυται, ψυχὴ δ' ἀνιεμένη. καὶ γὰρ 
ἁρμονικοὶ τὸ κατακούειν ἡρμοσμένου καὶ γεωμέτραι 
τὸ ἀναλύειν καὶ ἀριθμητικοὶ τὴν ἐν τῷ λογίζεσθαι 
συνέχειαν ἐκλιπόντες ἅμα ταῖς ἐνεργείαις ἀμαυροῦσι 
ταῖς ἡλικίαις τὰς ἕξεις, καίπερ οὐ πρακτικὰς ἀλλὰ 
θεωρητικὰς τέχνας ἔχοντες· ἡ δὲ τῶν πολιτικῶν  
ἕξις, εὐβουλία καὶ φρόνησις καὶ δικαιοσύνη, πρὸς δὲ 
τούτοις ἐμπειρία στοχαστικὴ καιρῶν καὶ λόγων, 
πειθοῦς δημιουργὸς δύναμις οὖσα, τῷ λέγειν ἀεί τι 
καὶ πράττειν καὶ λογίζεσθαι καὶ δικάζειν συνέχεται· 
καὶ δεινόν, εἰ τούτων ἀποδρᾶσα περιόψεται τηλι-
καύτας ἀρετὰς καὶ τοσαύτας ἐκρυείσας τῆς ψυχῆς· 
καὶ γὰρ τὸ φιλάνθρωπον εἰκός ἐστιν ἀπομαραίνε-
σθαι καὶ τὸ κοινωνικὸν καὶ τὸ εὐχάριστον, ὧν 
οὐδεμίαν εἶναι δεῖ τελευτὴν οὐδὲ πέρας. 
  Εἰ γοῦν πατέρα τὸν Τιθωνὸν εἶχες, ἀθάνατον 
μὲν ὄντα χρείαν δ' ἔχοντα διὰ γῆρας ἀεὶ πολλῆς 
ἐπιμελείας, οὐκ ἂν οἶμαί σε φυγεῖν οὐδ' ἀπείπασθαι 
τὸ θεραπεύειν καὶ προσαγορεύειν καὶ βοηθεῖν ὡς 
λελειτουργηκότα πολὺν χρόνον· ἡ δὲ πατρὶς καὶ 
μητρὶς ὡς Κρῆτες καλοῦσι, πρεσβύτερα καὶ μείζονα 
δίκαια γονέων ἔχουσα, πολυχρόνιος μέν ἐστιν οὐ 
μὴν ἀγήρως οὐδ' αὐτάρκης, ἀλλ' ἀεὶ πολυωρίας 
δεομένη καὶ βοηθείας καὶ φροντίδος ἐπισπᾶται καὶ 
κατέχει τὸν πολιτικὸν 
 
  εἱανοῦ ἁπτομένη καί τ' ἐσσύμενον κατερύκει. 
 
  Καὶ μὴν οἶσθά με τῷ Πυθίῳ λειτουργοῦντα πολλὰς 
Πυθιάδας· ἀλλ' οὐκ ἂν εἴποις ”ἱκανά σοι, ὦ Πλού-
ταρχε, τέθυται καὶ πεπόμπευται καὶ κεχόρευται, 
νῦν δ' ὥρα πρεσβύτερον ὄντα τὸν στέφανον ἀπο-
θέσθαι καὶ τὸ χρηστήριον ἀπολιπεῖν διὰ τὸ γῆρας.“ 
οὐκοῦν μηδὲ σεαυτὸν οἴου δεῖν, τῶν πολιτικῶν 
ἱερῶν ἔξαρχον ὄντα καὶ προφήτην, ἀφεῖναι τὰς τοῦ  
Πολιέως καὶ Ἀγοραίου τιμὰς Διός, ἔκπαλαι 
κατωργιασμένον αὐταῖς. 
  Ἀλλ' ἀφέντες, εἰ βούλει, τὸν ἀποσπῶντα 
τῆς πολιτείας λόγον ἐκεῖνο σκοπῶμεν ἤδη καὶ φιλο-
σοφῶμεν, ὅπως μηδὲν ἀπρεπὲς μηδὲ βαρὺ τῷ γήρᾳ 
προσάξωμεν ἀγώνισμα, πολλὰ μέρη τῆς πολιτείας 
ἐχούσης ἁρμόδια καὶ πρόσφορα τοῖς τηλικούτοις. 
ὥσπερ γάρ, εἰ καθῆκον ἦν ᾄδοντας διατελεῖν, ἔδει, 
πολλῶν τόνων καὶ τρόπων ὑποκειμένων φωνῆς, οὓς 
ἁρμονίας οἱ μουσικοὶ καλοῦσι, μὴ τὸν ὀξὺν ἅμα 
καὶ σύντονον διώκειν γέροντας γενομένους, ἀλλ' ἐν 
ᾧ τὸ ῥᾴδιον ἔπεστι μετὰ τοῦ πρέποντος ἤθους· 
οὕτως, ἐπεὶ τὸ πράττειν καὶ λέγειν μᾶλλον ἀνθρώ-
ποις ἢ κύκνοις τὸ ᾄδειν ἄχρι τελευτῆς κατὰ φύσιν 
ἔστιν, οὐκ ἀφετέον τὴν πρᾶξιν ὥσπερ τινὰ λύραν 
σύντονον, ἀλλ' ἀνετέον ἐπὶ τὰ κοῦφα καὶ μέτρια 
καὶ προσῳδὰ πρεσβύταις πολιτεύματα μεθαρμοττο-
μένους. οὐδὲ γὰρ τὰ σώματα παντελῶς ἀκίνητα 
καὶ ἀγύμναστα περιορῶμεν, ὅτε μὴ δυνάμεθα 
σκαφείοις μηδ' ἁλτῆρσι χρῆσθαι μηδὲ δισκεύειν 
μηδ' ὁπλομαχεῖν ὡς καὶ πρότερον, ἀλλ' αἰώραις καὶ 
περιπάτοις, ἔνιοι δὲ καὶ σφαίρᾳ προσπαλαίοντες 
ἐλαφρῶς καὶ διαλεγόμενοι κινοῦσι τὸ πνεῦμα καὶ 
τὸ θερμὸν ἀναρριπίζουσι· μήτε δὴ τελέως ἐκ-
παγέντας ἑαυτοὺς καὶ καταψυχθέντας ἀπραξίᾳ περι-
ίδωμεν μήτ' αὖ πάλιν πᾶσαν ἀρχὴν ἐπαιρόμενοι καὶ 
παντὸς ἐπιδραττόμενοι πολιτεύματος ἀναγκάζωμεν  
τὸ γῆρας ἐξελεγχόμενον ἐπὶ τοιαύτας φωνὰς 
καταφέρεσθαι 
 
    ὦ δεξιὰ χείρ, ὡς ποθεῖς λαβεῖν δόρυ· 
    ἐν δ' ἀσθενείᾳ τὸν πόθον διώλεσας. 
 
οὐδὲ γὰρ ἀκμάζων καὶ δυνάμενος ἀνὴρ ἐπαινεῖται, 
πάντα συλλήβδην ἀνατιθεὶς ἑαυτῷ τὰ κοινὰ πράγ-
ματα καὶ μηδὲν ἑτέρῳ παριέναι βουλόμενος, ὥσπερ 
οἱ Στωικοὶ τὸν Δία λέγουσιν, εἰς πάντα παρενείρων 
καὶ πᾶσι καταμιγνὺς ἑαυτὸν ἀπληστίᾳ δόξης ἢ 
φθόνῳ τῶν μεταλαμβανόντων ἁμωσγέπως τιμῆς 
τινος ἐν τῇ πόλει καὶ δυνάμεως· πρεσβύτῃ δὲ 
κομιδῇ, κἂν τὸ ἄδοξον ἀφέλῃς, ἐπίπονος καὶ ταλαί-
πωρος ἡ πρὸς πᾶν μὲν ἀεὶ κληρωτήριον ἀπαν-
τῶσα φιλαρχία, παντὶ δ' ἐφεδρεύουσα δικαστηρίου 
καιρῷ καὶ συνεδρίου πολυπραγμοσύνη, πᾶσαν δὲ 
πρεσβείαν καὶ προδικίαν ὑφαρπάζουσα φιλοτιμία. 
καὶ γὰρ ταῦτα πράττειν καὶ μετ' εὐνοίας βαρὺ παρ' 
ἡλικίαν, συμβαίνει δέ γε τἀναντία· μισοῦνται μὲν 
γὰρ ὑπὸ τῶν νέων, ὡς οὐ προϊέμενοι πράξεων 
αὐτοῖς ἀφορμὰς μηδ' εἰς μέσον ἐῶντες προελθεῖν, 
ἀδοξεῖ δὲ παρὰ τοῖς ἄλλοις τὸ φιλόπρωτον αὐτῶν 
καὶ φίλαρχον οὐχ ἧττον ἢ τὸ φιλόπλουτον ἑτέρων 
γερόντων καὶ φιλήδονον. 
  Ὥσπερ οὖν τὸν Βουκέφαλον ὁ Ἀλέξανδρος 
πρεσβύτερον ὄντα μὴ βουλόμενος πιέζειν ἑτέροις 
ἐπωχεῖτο πρὸ τῆς μάχης ἵπποις, ἐφοδεύων τὴν  
φάλαγγα καὶ καθιστὰς εἰς τὴν τάξιν, εἶτα δοὺς τὸ 
σύνθημα καὶ μεταβὰς ἐπ' ἐκεῖνον εὐθὺς ἐπῆγε τοῖς 
πολεμίοις καὶ διεκινδύνευεν· οὕτως ὁ πολιτικός, ἂν 
ἔχῃ νοῦν, αὐτὸς αὑτὸν ἡνιοχῶν πρεσβύτην γενό-
μενον ἀφέξεται τῶν οὐκ ἀναγκαίων καὶ παρήσει 
τοῖς ἀκμάζουσι χρῆσθαι πρὸς τὰ μικρότερα τὴν 
πόλιν, ἐν δὲ τοῖς μεγάλοις αὐτὸς ἀγωνιεῖται προ-
θύμως. οἱ μὲν γὰρ ἀθληταὶ τὰ σώματα τῶν ἀναγ-
καίων πόνων ἄθικτα τηροῦσι καὶ ἀκέραια πρὸς τοὺς 
ἀχρήστους· ἡμεῖς δὲ τοὐναντίον, ἐῶντες τὰ μικρὰ 
καὶ φαῦλα, τοῖς ἀξίοις σπουδῆς φυλάξομεν ἑαυτούς. 
”νέῳ“ μὲν γὰρ ἴσως ”ἐπέοικε“ καθ' Ὅμηρον 
”πάντα,“ καὶ δέχονται καὶ ἀγαπῶσι τὸν μὲν 
μικρὰ καὶ πολλὰ πράττοντα δημοτικὸν καὶ φιλό-
πονον τὸν δὲ λαμπρὰ καὶ σεμνὰ γενναῖον καὶ 
μεγαλόφρονα καλοῦντες· ἔστι δ' ὅπου καὶ τὸ φιλό-
νεικον καὶ παράβολον ὥραν ἔχει τινὰ καὶ χάριν 
ἐπιπρέπουσαν τοῖς τηλικούτοις. ὁ πρεσβύτης δ' 
ἀνὴρ ἐν πολιτείᾳ διακονικὰς λειτουργίας ὑπομένων, 
οἷα τελῶν πράσεις καὶ λιμένων ἐπιμελείας καὶ 
ἀγορᾶς, ἔτι δὲ πρεσβείας καὶ ἀποδημίας πρὸς 
ἡγεμόνας καὶ δυνάστας ὑποτρέχων, ἐν αἷς ἀναγκαῖον 
οὐδὲν οὐδὲ σεμνὸν ἔνεστιν ἀλλὰ θεραπεία καὶ τὸ 
πρὸς χάριν, ἐμοὶ μὲν οἰκτρόν, ὦ φίλε, φαίνεται καὶ 
ἄζηλον, ἑτέροις δ' ἴσως καὶ ἐπαχθὲς φαίνεται καὶ 
φορτικόν. 
  Οὐδὲ γὰρ ἐν ἀρχαῖς τὸν τηλικοῦτον ὥρα 
φέρεσθαι, πλὴν ὅσαι γε μέγεθός τι κέκτηνται καὶ  
ἀξίωμα· καθάπερ ἣν σὺ νῦν Ἀθήνησι μεταχειρίζῃ 
τῆς ἐξ Ἀρείου πάγου βουλῆς ἐπιστασίαν καὶ νὴ Δία 
τὸ πρόσχημα τῆς Ἀμφικτυονίας, ἥν σοι διὰ τοῦ 
βίου παντὸς ἡ πατρὶς ἀνατέθεικε ”πόνον ἡδὺν κά-
ματόν τ' εὐκάματον“ ἔχουσαν. δεῖ δὲ καὶ ταύτας 
μὴ διώκειν τὰς τιμὰς ἀλλὰ φεύγοντας ἄρχειν, μηδ' 
αἰτουμένους ἀλλὰ παραιτουμένους, μηδ' ὡς αὑτοῖς 
τὸ ἄρχειν λαμβάνοντας ἀλλ' ὡς αὑτοὺς τῷ ἄρχειν 
ἐπιδιδόντας. οὐ γάρ, ὡς Τιβέριος ὁ Καῖσαρ ἔλεγε, 
τὸ τὴν χεῖρα τῷ ἰατρῷ προτείνειν ὑπὲρ ἑξήκοντ' 
ἔτη γεγονότας αἰσχρόν ἐστιν, ἀλλὰ μᾶλλον τὸ τὴν 
χεῖρα τῷ δήμῳ προτείνειν ψῆφον αἰτοῦντας ἢ 
φωνὴν ἀρχαιρεσιάζουσαν· ἀγεννὲς γὰρ τοῦτο καὶ 
ταπεινόν· ὡς τοὐναντίον ἔχει τινὰ σεμνότητα καὶ 
κόσμον, αἱρουμένης τῆς πατρίδος καὶ καλούσης 
καὶ περιμενούσης, κατιόντα μετὰ τιμῆς καὶ φιλο-
φροσύνης γεραρὸν ὡς ἀληθῶς καὶ περίβλεπτον 
ἀσπάσασθαι καὶ δεξιώσασθαι τὸ γέρας. 
  Οὕτω δέ πως καὶ λόγῳ χρηστέον ἐν ἐκ-
κλησίᾳ πρεσβύτην γενόμενον, μὴ ἐπιπηδῶντα 
συνεχῶς τῷ βήματι μηδ' ἀεὶ δίκην ἀλεκτρυόνος 
ἀντᾴδοντα τοῖς φθεγγομένοις, μηδὲ τῷ συμπλέκε-
σθαι καὶ διερεθίζειν ἀποχαλινοῦντα τὴν πρὸς αὐτὸν 
αἰδῶ τῶν νέων μηδὲ μελέτην ἐμποιοῦντα καὶ 
συνήθειαν ἀπειθείας καὶ δυσηκοΐας, ἀλλὰ καὶ παρ-
ιέντα ποτὲ καὶ διδόντα πρὸς δόξαν ἀναχαιτίσαι 
καὶ θρασύνασθαι, μηδὲ παρόντα μηδὲ πολυπραγ-
μονοῦντα, ὅπου μὴ μέγα τὸ κινδυνευόμενόν ἐστι  
πρὸς σωτηρίαν κοινὴν ἢ τὸ καλὸν καὶ πρέπον. ἐκεῖ 
δὲ χρὴ καὶ μηδενὸς καλοῦντος ὠθεῖσθαι δρόμῳ παρὰ 
δύναμιν, ἀναθέντα χειραγωγοῖς αὑτὸν ἢ φοράδην 
κομιζόμενον, ὥσπερ ἱστοροῦσιν ἐν Ῥώμῃ Κλαύδιον 
Ἄππιον· ἡττημένων γὰρ ὑπὸ Πύρρου μάχῃ μεγάλῃ, 
πυθόμενος τὴν σύγκλητον ἐνδέχεσθαι λόγους περὶ 
σπονδῶν καὶ εἰρήνης οὐκ ἀνασχετὸν ἐποιήσατο, 
καίπερ ἀμφοτέρας ἀποβεβληκὼς τὰς ὄψεις, ἀλλ' 
ἧκε δι' ἀγορᾶς φερόμενος πρὸς τὸ βουλευτήριον· 
εἰσελθὼν δὲ καὶ καταστὰς εἰς μέσον ἔφη πρότερον 
μὲν ἄχθεσθαι τῷ τῶν ὀμμάτων στέρεσθαι, νῦν δ' ἂν 
εὔξασθαι μηδ' ἀκούειν οὕτως αἰσχρὰ καὶ ἀγεννῆ 
βουλευομένους καὶ πράττοντας ἐκείνους. ἐκ δὲ 
τούτου τὰ μὲν καθαψάμενος αὐτῶν τὰ δὲ διδάξας 
καὶ παρορμήσας, ἔπεισεν εὐθὺς ἐπὶ τὰ ὅπλα χωρεῖν 
καὶ διαγωνίζεσθαι περὶ τῆς Ἰταλίας πρὸς τὸν 
Πύρρον. ὁ δὲ Σόλων, τῆς Πεισιστράτου δημα-
γωγίας, ὅτι τυραννίδος ἦν μηχάνημα, φανερᾶς 
γενομένης, μηδενὸς ἀμύνεσθαι μηδὲ κωλύειν τολ-
μῶντος, αὐτὸς ἐξενεγκάμενος τὰ ὅπλα καὶ πρὸ τῆς 
οἰκίας θέμενος ἠξίου βοηθεῖν τοὺς πολίτας· πέμ-
ψαντος δὲ τοῦ Πεισιστράτου πρὸς αὐτὸν καὶ πυνθανο-
μένου τίνι πεποιθὼς ταῦτα πράττει, ”τῷ γήρᾳ,“ 
εἶπεν. 
  Ἀλλὰ τὰ μὲν οὕτως ἀναγκαῖα καὶ τοὺς ἀπ-
εσβηκότας κομιδῇ γέροντας, ἂν μόνον ἐμπνέωσιν, 
ἐξάπτει καὶ διανίστησιν· ἐν δὲ τοῖς ἄλλοις ποτὲ 
μέν, ὥσπερ εἴρηται, παραιτούμενος ἐμμελὴς ἔσται 
τὰ γλίσχρα καὶ διακονικὰ καὶ μείζονας ἔχοντα τοῖς  
πράττουσιν ἀσχολίας ἢ δι' οὓς πράττεται χρείας 
καὶ ὠφελείας· ἔστι δ' ὅπου περιμένων καλέσαι καὶ 
ποθῆσαι καὶ μετελθεῖν οἴκοθεν τοὺς πολίτας ἀξιο-
πιστότερος δεομένοις κάτεισι. τὰ δὲ πλεῖστα καὶ 
παρὼν σιωπῇ τοῖς νεωτέροις λέγειν παρίησιν, οἷον 
βραβεύων φιλοτιμίας πολιτικῆς ἅμιλλαν· ἐὰν δ' 
ὑπερβάλλῃ τὸ μέτριον, καθαπτόμενος ἠπίως καὶ 
μετ' εὐμενείας ἀφαιρῶν φιλονεικίας καὶ βλασφημίας 
καὶ ὀργάς, ἐν δὲ ταῖς γνώμαις τὸν ἁμαρτάνοντα 
παραμυθούμενος ἄνευ ψόγου καὶ διδάσκων, ἐπαινῶν 
δ' ἀφόβως τὸν κατορθοῦντα καὶ νικώμενος ἑκου-
σίως καὶ προϊέμενος τὸ πεῖσαι καὶ περιγενέσθαι 
πολλάκις ὅπως αὐξάνωνται καὶ θαρσῶσιν, ἐνίοις δὲ 
καὶ συναναπληρῶν μετ' εὐφημίας τὸ ἐλλεῖπον, ὡς 
ὁ Νέστωρ 
 
  οὔτις τοι τὸν μῦθον ὀνόσσεται ὅσσοι Ἀχαιοί, 
  οὐδὲ πάλιν ἐρέει· ἀτὰρ οὐ τέλος ἵκεο μύθων. 
  ἦ μὴν καὶ νέος ἐσσί, ἐμὸς δέ κε καὶ πάις εἴης. 
 
  Τούτου δὲ πολιτικώτερον, μὴ μόνον ἐμ-
φανῶς μηδὲ δημοσίᾳ ὀνειδίζων ἄνευ δηγμοῦ 
σφόδρα κολούοντος καὶ ταπεινοῦντος, ἀλλὰ μᾶλλον 
ἰδίᾳ τοῖς εὖ πεφυκόσι πρὸς πολιτείαν ὑποτιθέμενος 
καὶ συνεισηγούμενος εὐμενῶς λόγους τε χρηστοὺς 
καὶ πολιτεύματα, συνεξορμῶν πρὸς τὰ καλὰ καὶ 
συνεπιλαμπρύνων τὸ φρόνημα καὶ παρέχων, ὥσ-
περ οἱ διδάσκοντες ἱππεύειν, ἐν ἀρχῇ χειροήθη  
καὶ πρᾶον ἐπιβῆναι τὸν δῆμον· εἰ δέ τι σφαλείη, 
μὴ περιορῶν ἐξαθυμοῦντα τὸν νέον, ἀλλ' ἀνιστὰς 
καὶ παραμυθούμενος, ὡς Ἀριστείδης Κίμωνα καὶ 
Μνησίφιλος Θεμιστοκλέα, δυσχεραινομένους καὶ 
κακῶς ἀκούοντας ἐν τῇ πόλει τὸ πρῶτον ὡς 
ἰταμοὺς καὶ ἀκολάστους, ἐπῆραν καὶ ἀνεθάρρυναν. 
λέγεται δὲ καὶ Δημοσθένους ἐκπεσόντος ἐν τῷ 
δήμῳ καὶ βαρέως φέροντος ἅψασθαι παλαιόν τινα 
γέροντα τῶν ἀκηκοότων Περικλέους καὶ εἰπεῖν, 
ὡς ἐκείνῳ τἀνδρὶ προσεοικὼς τὴν φύσιν οὐ δικαίως 
αὑτοῦ κατέγνωκεν. οὕτω δὲ καὶ Τιμόθεον Εὐρι-
πίδης συριττόμενον ἐπὶ τῇ καινοτομίᾳ καὶ παρα-
νομεῖν εἰς τὴν μουσικὴν δοκοῦντα θαρρεῖν ἐκέλευσεν, 
ὡς ὀλίγου χρόνου τῶν θεάτρων ὑπ' αὐτῷ γενησο-
μένων. 
  Καθόλου δ' ὥσπερ ἐν Ῥώμῃ ταῖς Ἑστιάσι 
παρθένοις τοῦ χρόνου διώρισται τὸ μὲν μανθάνειν 
τὸ δὲ δρᾶν τὰ νενομισμένα τὸ δὲ τρίτον ἤδη δι-
δάσκειν, καὶ τῶν ἐν Ἐφέσῳ περὶ τὴν Ἄρτεμιν 
ὁμοίως ἑκάστην Μελλιέρην τὸ πρῶτον εἶθ' Ἱέρην 
τὸ δὲ τρίτον Παριέρην καλοῦσιν· οὕτως ὁ τελέως 
πολιτικὸς ἀνὴρ τὰ μὲν πρῶτα μανθάνων ἔτι πολι-
τεύεται καὶ μυούμενος τὰ δ' ἔσχατα διδάσκων 
καὶ μυσταγωγῶν· τὸν μὲν γὰρ ἐπιστάτην ἀθλοῦσιν 
ἑτέροις οὐκ ἔστιν αὐτὸν ἀθλεῖν, ὁ δὲ παιδοτριβῶν 
νέον ἐν πράγμασι κοινοῖς καὶ δημοσίοις ἀγῶσι καὶ 
παρασκευάζων τῇ πατρίδι 
 
  μύθων τε ῥητῆρ' ἔμεναι πρηκτῆρά τε ἔργων  
ἐν οὐ μικρῷ μέρει πολιτείας οὐδὲ φαύλῳ χρήσιμός 
ἐστιν, ἀλλ' εἰς ὃ μάλιστα καὶ πρῶτον ὁ Λυκοῦργος 
ἐντείνας ἑαυτὸν εἴθισε τοὺς νέους παντὶ πρεσβύτῃ 
καθάπερ νομοθέτῃ πειθομένους διατελεῖν. ἐπεὶ 
πρὸς τί βλέψας ὁ Λύσανδρος εἶπεν, ὡς ἐν Λακε-
δαίμονι κάλλιστα γηρῶσιν; ἆρ' ὅτι γ' ἀργεῖν 
ἔξεστι μάλιστα τοῖς πρεσβυτέροις ἐκεῖ καὶ δανείζειν 
ἢ κυβεύειν συγκαθεζομένους ἢ πίνειν ἐν ὥρᾳ 
συνάγοντας; οὐκ ἂν εἴποις· ἀλλ' ὅτι τρόπον τινὰ 
πάντες οἱ τηλικοῦτοι τάξιν ἀρχόντων ἤ τινων 
πατρονόμων ἢ παιδαγωγῶν ἔχοντες οὐ τὰ κοινὰ 
μόνον ἐπισκοποῦσιν, ἀλλὰ καὶ τῶν νέων ἕκαστ' 
ἀεὶ περί τε τὰ γυμνάσια καὶ παιδιὰς καὶ διαίτας 
καταμανθάνουσιν οὐ παρέργως, φοβεροὶ μὲν ὄντες 
τοῖς ἁμαρτάνουσιν αἰδεστοὶ δὲ τοῖς ἀγαθοῖς καὶ 
ποθεινοί· θεραπεύουσι γὰρ ἀεὶ καὶ διώκουσιν 
αὐτοὺς οἱ νέοι, τὸ κόσμιον καὶ τὸ γενναῖον αὔξοντας 
καὶ συνεπιγαυροῦντας ἄνευ φθόνου. 
  Τοῦτο γὰρ τὸ πάθος οὐδενὶ χρόνῳ πρέπον 
ἡλικίας, ὅμως ἐν νέοις εὐπορεῖ χρηστῶν ὀνομάτων, 
ἅμιλλα καὶ ζῆλος καὶ φιλοτιμία προσαγορευόμενον, 
ἐν δὲ πρεσβύταις παντελῶς ἄωρόν ἐστι καὶ ἄγριον 
καὶ ἀγεννές. διὸ δεῖ πορρωτάτω τοῦ φθονεῖν ὄντα 
τὸν πολιτικὸν γέροντα μὴ καθάπερ τὰ βάσκανα 
γεράνδρυα τῶν παραβλαστανόντων καὶ ὑποφυο-
μένων σαφῶς ἀφαιρεῖσθαι καὶ κολούειν τὴν βλάστην 
καὶ τὴν αὔξησιν, ἀλλ' εὐμενῶς προσδέχεσθαι καὶ 
παρέχειν τοῖς ἀντιλαμβανομένοις καὶ προσπλεκο- 
μένοις ἑαυτὸν ὀρθοῦντα καὶ χειραγωγοῦντα καὶ 
τρέφοντα μὴ μόνον ὑφηγήσεσι καὶ συμβουλίαις 
ἀγαθαῖς, ἀλλὰ καὶ παραχωρήσεσι πολιτευμάτων 
τιμὴν ἐχόντων καὶ δόξαν ἤ τινας ὑπουργίας ἀβλαβεῖς 
μὲν ἡδείας δὲ τοῖς πολλοῖς καὶ πρὸς χάριν ἐσομένας· 
ὅσα δ' ἐστὶν ἀντίτυπα καὶ προσάντη καὶ καθάπερ 
τὰ φάρμακα δάκνει παραχρῆμα καὶ λυπεῖ τὸ δὲ 
καλὸν καὶ λυσιτελὲς ὕστερον ἀποδίδωσι, μὴ τοὺς 
νέους ἐπὶ ταῦτα προσάγοντα μηδ' ὑποβάλλοντα 
θορύβοις, ὄχλων ἀγνωμονούντων ἀήθεις ὄντας, ἀλλ' 
αὐτὸν ἐκδεχόμενον τὰς ὑπὲρ τῶν συμφερόντων 
ἀπεχθείας· τούτῳ γὰρ εὐνουστέρους τε ποιήσει 
τοὺς νέους καὶ προθυμοτέρους ἐν ταῖς ἄλλαις 
ὑπηρεσίαις. 
  Παρὰ πάντα δὲ ταῦτα χρὴ μνημονεύειν, ὡς 
οὐκ ἔστι πολιτεύεσθαι μόνον τὸ ἄρχειν καὶ πρεσ-
βεύειν καὶ μέγα βοᾶν ἐν ἐκκλησίᾳ καὶ περὶ τὸ 
βῆμα βακχεύειν λέγοντας ἢ γράφοντας, ἃ οἱ πολλοὶ 
τοῦ πολιτεύεσθαι νομίζουσιν, ὥσπερ ἀμέλει καὶ 
φιλοσοφεῖν τοὺς ἀπὸ τοῦ δίφρου διαλεγομένους 
καὶ σχολὰς ἐπὶ βιβλίοις περαίνοντας· ἡ δὲ συνεχὴς 
ἐν ἔργοις καὶ πράξεσιν ὁρωμένη καθ' ἡμέραν 
ὁμαλῶς πολιτεία καὶ φιλοσοφία λέληθεν αὐτούς. 
καὶ γὰρ τοὺς ἐν ταῖς στοαῖς ἀνακάμπτοντας περι-
πατεῖν φασιν, ὡς ἔλεγε Δικαίαρχος, οὐκέτι δὲ τοὺς 
εἰς ἀγρὸν ἢ πρὸς φίλον βαδίζοντας. ὅμοιον δ' 
ἐστὶ τῷ φιλοσοφεῖν τὸ πολιτεύεσθαι. Σωκράτης  
γοῦν οὔτε βάθρα θεὶς οὔτ' εἰς θρόνον καθίσας 
οὔθ' ὥραν διατριβῆς ἢ περιπάτου τοῖς γνωρίμοις 
τεταγμένην φυλάττων, ἀλλὰ καὶ συμπαίζων, ὅτε 
τύχοι, καὶ συμπίνων καὶ συστρατευόμενος ἐνίοις 
καὶ συναγοράζων, τέλος δὲ καὶ δεδεμένος καὶ 
πίνων τὸ φάρμακον, ἐφιλοσόφει· πρῶτος ἀποδείξας 
τὸν βίον ἅπαντι χρόνῳ καὶ μέρει καὶ πάθεσι καὶ 
πράγμασιν ἁπλῶς ἅπασι φιλοσοφίαν δεχόμενον. 
οὕτω δὴ διανοητέον καὶ περὶ πολιτείας, ὡς τοὺς 
μὲν ἀνοήτους, οὐδ' ὅταν στρατηγῶσιν ἢ γραμ-
ματεύωσιν ἢ δημηγορῶσι, πολιτευομένους ἀλλ' 
ὀχλοκοποῦντας ἢ πανηγυρίζοντας ἢ στασιάζοντας 
ἢ λειτουργοῦντας ἀναγκαίως· τὸν δὲ κοινωνικὸν 
καὶ φιλάνθρωπον καὶ φιλόπολιν καὶ κηδεμονικὸν 
καὶ πολιτικὸν ἀληθῶς, κἂν μηδέποτε τὴν χλαμύδα 
περίθηται, πολιτευόμενον ἀεὶ τῷ παρορμᾶν τοὺς 
δυναμένους, ὑφηγεῖσθαι τοῖς δεομένοις, συμπαρεῖναι 
τοῖς βουλευομένοις, διατρέπειν τοὺς κακοπραγμο-
νοῦντας, ἐπιρρωννύναι τοὺς εὐγνώμονας, φανερὸν 
εἶναι μὴ παρέργως προσέχοντα τοῖς κοινοῖς μηδ' 
ὅπου σπουδή τις ἢ παράκλησις διὰ τὸ πρωτεῖον 
εἰς τὸ θέατρον βαδίζοντα καὶ τὸ βουλευτήριον, 
ἄλλως δὲ διαγωγῆς χάριν ὡς ἐπὶ θέαν ἢ ἀκρόασιν, 
ὅταν ἐπέλθῃ, παραγιγνόμενον, ἀλλά, κἂν μὴ παρα-
γένηται τῷ σώματι, παρόντα τῇ γνώμῃ καὶ τῷ 
πυνθάνεσθαι τὰ μὲν ἀποδεχόμενον τοῖς δὲ δυσ-
κολαίνοντα τῶν πραττομένων. 
  Οὐδὲ γὰρ Ἀθηναίων Ἀριστείδης οὐδὲ Ῥω- 
μαίων Κάτων ἦρξε πολλάκις, ἀλλὰ πάντα τὸν 
αὑτῶν βίον ἐνεργὸν ἀεὶ ταῖς πατρίσι παρέσχον. 
Ἐπαμεινώνδας δὲ πολλὰ μὲν καὶ μεγάλα κατ-
ώρθωσε στρατηγῶν, οὐκ ἔλαττον δ' αὐτοῦ μνημο-
νεύεται μηδὲ στρατηγοῦντος μηδ' ἄρχοντος ἔργον 
περὶ Θετταλίαν, ὅτε τῶν στρατηγῶν εἰς τόπους 
χαλεποὺς ἐμβαλόντων τὴν φάλαγγα καὶ θορυβου-
μένων (ἐπέκειντο γὰρ οἱ πολέμιοι βάλλοντες), 
ἀνακληθεὶς ἐκ τῶν ὁπλιτῶν πρῶτον μὲν ἔπαυσε 
θαρρύνας τὸν τοῦ στρατεύματος τάραχον καὶ φόβον, 
ἔπειτα διατάξας καὶ διαρμοσάμενος τὴν φάλαγγα 
συγκεχυμένην ἐξήγαγε ῥᾳδίως καὶ κατέστησεν 
ἐναντίαν τοῖς πολεμίοις, ὥστ' ἀπελθεῖν ἐκείνους 
μεταβαλομένους. Ἄγιδος δὲ τοῦ βασιλέως ἐν 
Ἀρκαδίᾳ τοῖς πολεμίοις ἐπάγοντος ἤδη τὸ στρά-
τευμα συντεταγμένον εἰς μάχην, τῶν πρεσβυτέρων 
τις Σπαρτιατῶν ἐπεβόησεν, ὅτι διανοεῖται κακὸν 
κακῷ ἰᾶσθαι, δηλῶν τῆς ἐξ Ἄργους ἐπαιτίου 
ἀναχωρήσεως τὴν παροῦσαν ἄκαιρον προθυμίαν 
ἀνάληψιν βουλομένην εἶναι, ὡς ὁ Θουκυδίδης φησίν· 
ὁ δ' Ἆγις ἀκούσας ἐπείσθη καὶ ἀνεχώρησε. Μενε-
κράτει δὲ καὶ δίφρος ἔκειτο καθ' ἡμέραν παρὰ ταῖς 
θύραις τοῦ ἀρχείου, καὶ πολλάκις ἀνιστάμενοι πρὸς 
αὐτὸν οἱ Ἔφοροι διεπυνθάνοντο καὶ συνεβουλεύοντο 
περὶ τῶν μεγίστων. ἐδόκει γὰρ ἔμφρων ἀνὴρ εἶναι 
καὶ συνετὸς ἱστορεῖσθαι· διὸ καὶ παντάπασιν ἤδη 
τὴν τοῦ σώματος ἐξημαυρωμένος δύναμιν καὶ τὰ 
πολλὰ κλινήρης διημερεύων, μεταπεμπομένων εἰς 
ἀγορὰν τῶν Ἐφόρων, ὥρμησε μὲν ἐξαναστὰς  
βαδίζειν, μόλις δὲ καὶ χαλεπῶς προερχόμενος, εἶτα 
παιδαρίοις ἐντυχὼν καθ' ὁδόν, ἠρώτησεν, εἴ τι 
γινώσκουσιν ἀναγκαιότερον ὂν τοῦ πείθεσθαι δε-
σπότῃ· τῶν δὲ φησάντων ”τὸ μὴ δύνασθαι,“ τοῦτο 
τῆς ὑπουργίας λογισάμενος πέρας ἀνέστρεψεν 
οἴκαδε. δεῖ γὰρ μὴ προαπολείπειν τὴν προθυμίαν 
τῆς δυνάμεως, ἐγκαταλειφθεῖσαν δὲ μὴ βιάζεσθαι. 
καὶ μὴν Γαΐῳ Λαιλίῳ Σκιπίων ἐχρῆτο συμβούλῳ 
στρατηγῶν ἀεὶ καὶ πολιτευόμενος, ὥστε καὶ λέγειν 
ἐνίους ὑποκριτὴν τῶν πράξεων Σκιπίωνα ποιητὴν 
δὲ τὸν Γάιον εἶναι. Κικέρων δ' αὐτὸς ὁμολογεῖ τὰ 
κάλλιστα καὶ μέγιστα τῶν συμβουλευμάτων, οἷς 
ὤρθωσεν ὑπατεύων τὴν πατρίδα, μετὰ Ποπλίου 
Νιγιδίου τοῦ φιλοσόφου συνθεῖναι. 
  Οὕτω διὰ πολλῶν τρόπων τῆς πολιτείας 
οὐδὲν ἀποκωλύει τοὺς γέροντας ὠφελεῖν τὸ κοινὸν 
ἀπὸ τῶν βελτίστων, λόγου καὶ γνώμης καὶ παρ-
ρησίας καὶ φροντίδος πινυτῆς, ὡς δὴ ποιηταὶ λέ-
γουσιν. οὐ γὰρ αἱ χεῖρες ἡμῶν οὐδ' οἱ πόδες, οὐδ' 
ἡ τοῦ σώματος ῥώμη κτῆμα καὶ μέρος ἐστὶ τῆς 
πόλεως μόνον, ἀλλὰ πρῶτον ἡ ψυχὴ καὶ τὰ τῆς 
ψυχῆς κάλλη, δικαιοσύνη καὶ σωφροσύνη καὶ 
φρόνησις· ὧν ὀψὲ καὶ βραδέως τὸ οἰκεῖον ἀπολαμ-
βανόντων, ἄτοπόν ἐστι τὴν μὲν οἰκίαν καὶ τὸν ἀγρὸν 
ἀπολαύειν καὶ τὰ λοιπὰ χρήματα καὶ κτήματα, 
κοινῇ δὲ τῇ πατρίδι καὶ τοῖς πολίταις μηκέτι 
χρησίμους εἶναι διὰ τὸν χρόνον, οὐ τοσοῦτον τῶν 
ὑπηρετικῶν παραιρούμενον δυνάμεων, ὅσον ταῖς  
ἡγεμονικαῖς καὶ πολιτικαῖς προστίθησι. διὸ καὶ 
τῶν Ἑρμῶν τοὺς πρεσβυτέρους ἄχειρας καὶ ἄποδας 
ἐντεταμένους δὲ τοῖς μορίοις δημιουργοῦσιν, αἰνιτ-
τόμενοι τῶν γερόντων ἐλάχιστα δεῖσθαι διὰ τοῦ 
σώματος ἐνεργούντων, ἐὰν τὸν λόγον ἐνεργόν, ὡς 
προσήκει, καὶ γόνιμον ἔχωσιν.  