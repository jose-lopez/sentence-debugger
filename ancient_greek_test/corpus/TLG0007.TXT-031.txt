
              {<ΜΑΡΙΟΣ>} 
  Γαΐου Μαρίου τρίτον οὐκ ἔχομεν εἰπεῖν ὄνομα, 
καθάπερ οὐδὲ Κοΐντου Σερτωρίου τοῦ κατασχόντος Ἰβη-
ρίαν οὐδὲ Λευκίου Μομμίου τοῦ Κόρινθον ἑλόντος· ὁ γὰρ 
Ἀχαϊκὸς τούτῳ γε τῆς πράξεως ἐπώνυμον γέγονεν, ὡς 
ὁ Ἀφρικανὸς Σκιπίωνι καὶ ὁ Μακεδονικὸς Μετέλλῳ. ἐξ οὗ 
καὶ μάλιστα Ποσειδώνιος (FGrH 87 F 60) ἐλέγχειν οἴε-
ται τοὺς τὸ τρίτον ὄνομα Ῥωμαίοις κύριον εἶναι νομί-
ζοντας, οἷον τὸν Κάμιλλον καὶ τὸν Μάρκελλον καὶ τὸν 
Κάτωνα· γίνεσθαι γὰρ 〈ἂν〉 ἀνωνύμους τοὺς ἀπὸ μόνων 
τῶν δυεῖν προσαγορευομένους. λανθάνει δ' ἑαυτὸν ὅτι 
τούτῳ τῷ λόγῳ πάλιν αὐτὸς ἀνωνύμους ποιεῖ[ται] τὰς 
γυναῖκας· οὐδεμιᾷ γὰρ γυναικὶ τίθεται τῶν ὀνομάτων τὸ 
πρῶτον, ὅπερ οἴεται κύριον ὄνομα Ῥωμαίοις ὑπάρχειν 
ὁ Ποσειδώνιος· τῶν δ' ἄλλων τὸ μὲν κοινὸν ἀπὸ συγ-
γενείας, τοὺς Πομπηίους καὶ τοὺς Μαλλίους καὶ τοὺς 
Κορνηλίους, ὥσπερ ἂν Ἡρακλείδας τις εἴποι καὶ Πελο-
πίδας, [τοῦ] τὸ δὲ προσηγορικὸν ἐξ ἐπιθέτου πρὸς τὰς 
φύσεις ἢ τὰς πράξεις ἢ τὰ τοῦ σώματος εἴδη καὶ πάθη  
τίθεσθαι, τὸν Μακρῖνον καὶ τὸν Τορκουᾶτον καὶ τὸν 
Σύλλαν, οἷόν ἐστιν ὁ Μνήμων ἢ ὁ Γρυπὸς ἢ ὁ Καλλίνικος. 
εἰς μὲν οὖν ταῦτα πολλὰς δίδωσιν ἐπιχειρήσεις ἡ τῆς 
συνηθείας ἀνωμαλία. 
  Τῆς δ' ὄψεως τῆς Μαρίου λιθίνην εἰκόνα κειμένην 
ἐν Ῥαβέννῃ τῆς Γαλατίας ἐθεώμεθα, πάνυ τῇ λεγομένῃ 
περὶ τὸ ἦθος στρυφνότητι καὶ πικρίᾳ πρέπουσαν. ἀν-
δρώδης γὰρ φύσει καὶ πολεμικὸς γενόμενος, καὶ στρατιω-
τικῆς μᾶλλον ἢ πολιτικῆς παιδείας μεταλαβών, ἄκρατον 
ἐν ταῖς ἐξουσίαις τὸν θυμὸν ἔσχε. λέγεται δὲ μήτε γράμ-
ματα μαθεῖν Ἑλληνικὰ μήτε γλώττῃ πρὸς μηδὲν Ἑλλη-
νίδι χρῆσθαι τῶν σπουδῆς ἐχομένων, ὡς γελοῖον γράμ-
ματα μανθάνειν ὧν οἱ διδάσκαλοι δουλεύοιεν ἑτέροις· 
μετὰ δὲ τὸν δεύτερον θρίαμβον ἐπὶ ναοῦ τινος καθιερώ-
σει θέας Ἑλληνικὰς παρέχων, εἰς τὸ θέατρον ἐλθὼν καὶ 
μόνον καθίσας εὐθὺς ἀπαλλαγῆναι. ὥσπερ οὖν Ξενο-
κράτει τῷ φιλοσόφῳ σκυθρωποτέρῳ δοκοῦντι τὸ ἦθος 
εἶναι πολλάκις εἰώθει λέγειν ὁ Πλάτων· ”ὦ μακάριε Ξε-
νόκρατες, θῦε ταῖς Χάρισιν”, οὕτως εἴ τις ἔπεισε Μάριον 
θύειν ταῖς Ἑλληνικαῖς Μούσαις καὶ Χάρισιν, οὐκ ἂν ἐκ-
πρεπεστάταις στρατηγίαις καὶ πολιτείαις ἀμορφοτάτην 
ἐπέθηκε ***, ὑπὸ θυμοῦ καὶ φιλαρχίας ἀώρου καὶ πλεο-
νεξιῶν ἀπαρηγορήτων εἰς ὠμότατον καὶ ἀγριώτατον γῆ-
ρας ἐξοκείλας. ταῦτα μὲν οὖν ἐπὶ τῶν πράξεων αὐτῶν 
εὐθὺς θεωρείσθω. 
  Γενόμενος δὲ γονέων παντάπασιν ἀδόξων, αὐτουρ-
γῶν δὲ καὶ πενήτων, πατρὸς μὲν ὁμωνύμου, μητρὸς δὲ  
Φουλκινίας, ὀψέ ποτε πόλιν εἶδε καὶ τῶν ἐν πόλει δια-
τριβῶν ἐγεύσατο, τὸν δ' ἄλλον χρόνον ἐν κώμῃ Κερεα-
τίνων τῆς Ἀρπίνης δίαιταν εἶχε, πρὸς μὲν ἀστεῖον 
καὶ γλαφυρὸν βίον ἀγροικοτέραν, σώφρονα δὲ καὶ ταῖς 
πάλαι Ῥωμαίων τροφαῖς ἐοικυῖαν. πρώτην δὲ στρατείαν 
στρατευσάμενος ἐπὶ Κελτίβηρας, ὅτε Σκιπίων Ἀφρικανὸς 
Νομαντίαν ἐπολιόρκει, τὸν στρατηγὸν οὐκ ἐλάνθανεν 
ἀνδρείᾳ τῶν ἄλλων νέων διαφέρων, καὶ τὴν μεταβολὴν 
τῆς διαίτης, ἣν ὑπὸ τρυφῆς καὶ πολυτελείας διεφθαρμέ-
νοις ἐπῆγε τοῖς στρατεύμασιν ὁ Σκιπίων, εὐκολώτατα 
προσδεχόμενος. λέγεται δὲ καὶ πολέμιον ἄνδρα συστὰς 
καταβαλεῖν ἐν ὄψει τοῦ στρατηγοῦ. διὸ ταῖς τ' ἄλλαις 
προήγετο τιμαῖς ὑπ' αὐτοῦ, καί ποτε λόγου μετὰ δεῖπνον 
ἐμπεσόντος ὑπὲρ στρατηγῶν, καὶ τῶν παρόντων ἑνὸς εἴτ' 
ἀληθῶς διαπορήσαντος εἴτε πρὸς ἡδονὴν ἐρομένου τὸν 
Σκιπίωνα, τίνα δὴ τοιοῦτον ἕξει μετ' ἐκεῖνον ἡγεμόνα 
καὶ προστάτην ὁ Ῥωμαίων δῆμος, ὑπερκατακειμένου τοῦ 
Μαρίου τῇ χειρὶ τὸν ὦμον ἠρέμα πατάξας ὁ Σκιπίων 
„τάχα δὲ τοῦτον“ εἶπεν. οὕτως εὐφυὴς ἦν ὁ μὲν ἐκ 
μειρακίου φανῆναι μέγας, ὁ δ' ἀπὸ τῆς ἀρχῆς τὸ τέλος 
νοῆσαι. 
  Τὸν δ' οὖν Μάριον ὑπὸ ταύτης λέγεται μάλιστα τῆς 
φωνῆς ὥσπερ ὑπὸ θείας κληδόνος ἐπαρθέντα ταῖς ἐλπίσιν 
ὁρμῆσαι πρὸς τὴν πολιτείαν, καὶ τυχεῖν δημαρχίας Και-
κιλίου Μετέλλου 〈συ〉σπουδάσαντος, οὗ τὸν οἶκον ἐξ 
ἀρχῆς καὶ πατρόθεν ἐθεράπευεν. ἐν δὲ τῇ δημαρχίᾳ νό- 
μον τινὰ περὶ ψηφοφορίας γράφοντος αὐτοῦ, δοκοῦντα τῶν 
δυνατῶν ἀφαιρεῖσθαι τὴν περὶ τὰς κρίσεις ἰσχύν, ἐνιστά-
μενος Κόττας ὁ ὕπατος συνέπεισε τὴν βουλὴν τῷ μὲν 
νόμῳ μάχεσθαι, τὸν δὲ Μάριον καλεῖν λόγον ὑφέξοντα. 
καὶ τοῦ δόγματος τούτου γραφέντος, εἰσελθὼν ἐκεῖνος 
οὐκ ἔπαθε νέου πάθος ἀπὸ μηδενὸς λαμπροῦ προεληλυ-
θότος ἄρτι πρὸς τὴν πολιτείαν, ἀλλ' ἑαυτῷ διδοὺς ἤδη 
φρονεῖν ἡλίκον αἱ μετέπειτα πράξεις ἔδωκαν, ἠπείλησε 
τὸν Κότταν ἀπάξειν εἰς τὸ δεσμωτήριον, εἰ μὴ διαγράψει 
τὸ δόγμα. τοῦ δὲ πρὸς Μέτελλον τραπομένου καὶ γνώμην 
ἐρωτῶντος, Μέτελλος μὲν ἀναστὰς συνηγόρει τῷ ὑπάτῳ, 
Μάριος δὲ τὸν ὑπηρέτην μεταπεμψάμενος ἔξωθεν ἐκέλευεν 
ἀπάγειν αὐτὸν τὸν Μέτελλον εἰς τὸ δεσμωτήριον. ἐκείνου 
δὲ τοὺς ἄλλους ἐπικαλουμένου δημάρχους, ἐβοήθει μὲν 
οὐδείς, ἡ δὲ σύγκλητος εἴξασα προήκατο τὸ δόγμα. καὶ 
λαμπρὸς ἐξελάσας ὁ Μάριος εἰς τὸ πλῆθος ἐκύρωσε τὸν 
νόμον, δόξας ἄκαμπτος μὲν εἶναι πρὸς φόβον, ἄτρεπτος 
δ' ὑπ' αἰδοῦς, δεινὸς δὲ κατὰ τῆς βουλῆς ἀνίστασθαι, 
χάριτι τῶν πολλῶν δημαγωγῶν. οὐ μὴν ἀλλὰ ταύτην μὲν 
ταχέως μετέστησεν ἑτέρῳ πολιτεύματι τὴν δόξαν. νόμου 
γὰρ εἰσφερομένου περὶ σίτου διανομῆς, τοῖς πολλοῖς 
ἐναντιωθεὶς ἐρρωμενέστατα καὶ κρατήσας, εἰς τὸ ἴσον 
ἑαυτὸν κατέστησε τῇ τιμῇ πρὸς ἀμφοτέρους, ὡς μηδετέροις 
παρὰ τὸ συμφέρον χαριζόμενος. 
  Μετὰ δὲ τὴν δημαρχίαν ἀγορανομίαν τὴν μείζονα 
παρήγγειλε. δύο γάρ εἰσι τάξεις ἀγορανομιῶν, ἡ μὲν 
ἀπὸ τῶν δίφρων τῶν ἀγκυλοπόδων, ἐφ' ὧν καθεζόμενοι 
χρηματίζουσιν, ἔχουσα τοὔνομα τῆς ἀρχῆς, τὴν δ' ὑπο-
δεεστέραν δημοτικὴν καλοῦσιν· ὅταν δὲ τοὺς ἐντιμοτέ-
ρους ἕλωνται, περὶ τῶν ἑτέρων πάλιν τὴν ψῆφον λαμβά- 
νουσιν. ὡς οὖν ὁ Μάριος φανερὸς ἦν λειπόμενος ἐν ἐκείνῃ, 
ταχὺ μεταστὰς αὖθις ᾔτει τὴν ἑτέραν. δόξας δὲ θρασὺς 
εἶναι καὶ αὐθάδης, ἀπέτυχε· καὶ δυσὶν ἐν ἡμέρᾳ μιᾷ 
περιπεσὼν ἀποτεύξεσιν, ὃ μηδεὶς ἔπαθεν ἄλλος, οὐδὲ μι-
κρὸν ὑφήκατο τοῦ φρονήματος, ὕστερον δ' οὐ πολλῷ 
στρατηγίαν μετελθὼν ὀλίγον ἐδέησεν ἐκπεσεῖν, ἔσχατος 
δὲ πάντων ἀναγορευθείς, δίκην ἔσχε δεκασμοῦ. μάλιστα 
δ' ὑποψίαν παρέσχε Κασσίου Σαβάκωνος οἰκέτης ὀφθεὶς 
ἐντὸς τῶν δρυφάκτων ἀναμεμειγμένος τοῖς φέρουσι τὰς 
ψήφους· ὁ γὰρ Σαβάκων ἦν ἑταῖρος ἐν τοῖς μάλιστα 
Μαρίου. κληθεὶς οὖν οὗτος ὑπὸ τῶν δικαστῶν, ἔφη διὰ 
τὸ καῦμα διψήσας ὕδωρ ψυχρὸν αἰτῆσαι καὶ τὸν οἰκέτην 
ἔχοντα ποτήριον εἰσελθεῖν πρὸς αὐτόν, εἶτ' εὐθὺς οἴχε-
σθαι πιόντος. οὗτος μὲν οὖν ὑπὸ τῶν μετὰ ταῦτα τιμη-
τῶν ἐξέπεσε τῆς βουλῆς, ἐπιτήδειος εἶναι παθεῖν τοῦτο 
δόξας ἢ διὰ τὴν ψευδομαρτυρίαν ἢ διὰ τὴν ἀκρασίαν· ἐπὶ 
δὲ τὸν Μάριον καὶ Γάιος Ἑρέννιος μάρτυς εἰσαχθεὶς οὐκ 
ἔφη πάτριον εἶναι καταμαρτυρεῖν πελατῶν, ἀλλὰ τὸν 
νόμον ἀφιέναι ταύτης τῆς ἀνάγκης τοὺς πάτρωνας· οὕ-
τως γὰρ οἱ Ῥωμαῖοι τοὺς προστάτας καλοῦσι· τοῦ δ' 
Ἑρεννίων οἴκου τοὺς Μαρίου γονεῖς καὶ Μάριον αὐτὸν 
ἐξ ἀρχῆς γεγονέναι πελάτας. ἀποδεξαμένων δὲ τὴν 
ἀπόρρησιν τῆς μαρτυρίας τῶν δικαστῶν, αὐτὸς ἀντεῖπεν 
ὁ Μάριος πρὸς τὸν Ἑρέννιον, ὡς ὅτε πρῶτον ἄρχων ἀν-
ηγορεύθη τὸν πελάτην ἐκβεβηκώς. ὅπερ ἦν οὐ παντά-
πασιν ἀληθές· ἀρχὴ γὰρ οὐ πᾶσα τοῦ νέμειν προστάτην 
ἀπαλλάσσει τοὺς τυχόντας αὐτοὺς καὶ γένος, ἀλλ' ᾗ τὸν 
ἀγκυλόποδα δίφρον ὁ νόμος δίδωσιν. οὐ μὴν ἀλλὰ ταῖς 
πρώταις ἡμέραις ἐν τῇ δίκῃ κακῶς πράττων ὁ Μάριος  
καὶ χαλεποῖς χρώμενος τοῖς δικασταῖς, τῇ τελευταίᾳ παρα-
λόγως ἀπέφυγεν ἴσων τῶν ψήφων γενομένων. 
  Ἐν μὲν οὖν τῇ στρατηγίᾳ μετρίως ἐπαινούμενον 
ἑαυτὸν παρέσχε. μετὰ δὲ τὴν στρατηγίαν κλήρῳ λαβὼν 
τὴν ἐκτὸς Ἰβηρίαν, λέγεται καθᾶραι λῃστηρίων τὴν ἐπ-
αρχίαν, ἀνήμερον οὖσαν ἔτι τοῖς ἐθισμοῖς καὶ θηριώδη, 
καὶ τὸ λῃστεύειν οὔπω τότε τῶν Ἰβήρων οὐχὶ κάλλιστον 
ἡγουμένων. ἐν δὲ τῇ πολιτείᾳ γενόμενος, οὐκ εἶχεν οὔτε 
πλοῦτον οὔτε λόγον, οἷς ἦγον οἱ τότε μάλιστα τιμώμενοι 
τὸν δῆμον. αὐτὴν δὲ τὴν ἀνάτασιν τοῦ φρονήματος καὶ 
τὸ περὶ τοὺς πόνους ἐνδελεχὲς αὐτοῦ καὶ τὸ δημοτικὸν 
τῆς διαίτης ἔν τινι σπουδῇ τιθεμένων τῶν πολιτῶν, ηὐξά-
νετο τῇ τιμῇ πρὸς δύναμιν, ὥστε καὶ γάμον γῆμαι λαμ-
πρὸν οἰκίας ἐπιφανοῦς τῆς Καισάρων Ἰουλίαν, ἧς ἦν 
ἀδελφιδοῦς Καῖσαρ ὁ χρόνοις ὕστερον Ῥωμαίων μέγι-
στος γενόμενος καί τι κατ' οἰκειότητα ζηλώσας Μάριον, 
ὡς ἐν τοῖς περὶ ἐκείνου (1, 2) γέγραπται. τῷ δὲ Μαρίῳ 
καὶ σωφροσύνην μαρτυροῦσι καὶ καρτερίαν, ἧς δεῖγμα 
καὶ τὸ περὶ τὴν χειρουργίαν ἐστίν. ἰξιῶν γὰρ ὡς ἔοικε 
μεγάλων ἀνάπλεως ἄμφω τὰ σκέλη γεγονὼς καὶ τὴν 
ἀμορφίαν δυσχεραίνων, ἔγνω παρασχεῖν ἑαυτὸν ἰατρῷ· 
καὶ παρέσχεν ἄδετος θάτερον σκέλος, οὐδὲν κινηθεὶς 
οὐδὲ στενάξας, ἀλλὰ καθεστῶτι τῷ προσώπῳ καὶ μετὰ 
σιωπῆς ὑπερβολάς τινας ἀλγηδόνων ἐν ταῖς τομαῖς ἀνα-
σχόμενος. τοῦ δ' ἰατροῦ μετιόντος ἐπὶ θάτερον, οὐκέτι 
παρέσχε, φήσας ὁρᾶν τὸ ἐπανόρθωμα τῆς ἀλγηδόνος οὐκ 
ἄξιον.  
  Ἐπεὶ δὲ Καικίλιος Μέτελλος ἀποδειχθεὶς ἐπὶ τὸν 
κατὰ Ἰουγούρθα πόλεμον ὕπατος στρατηγὸς εἰς Λιβύην 
ἐπηγάγετο πρεσβευτὴν Μάριον, ἐνταῦθα πράξεων μεγά-
λων καὶ λαμπρῶν ἀγώνων ἐπιλαβόμενος, τὸ μὲν αὔξειν 
τὸν Μέτελλον ὥσπερ οἱ λοιποὶ καὶ πολιτεύεσθαι πρὸς 
ἐκεῖνον εἴασε χαίρειν, ἀξιῶν δ' οὐχ ὑπὸ Μετέλλου κε-
κλῆσθαι πρεσβευτής, ὑπὸ δὲ τῆς τύχης εἰς εὐφυέστατον 
καιρὸν ὁμοῦ καὶ μέγιστον εἰσάγεσθαι πράξεων θέατρον, 
ἐπεδείκνυτο πᾶσαν ἀνδραγαθίαν. καὶ πολλὰ τοῦ πολέμου 
δυσχερῆ φέροντος, οὔτε τῶν μεγάλων τινὰ πόνων ὑπο-
τρέσας οὔτε τῶν μικρῶν ἀπαξιώσας, ἀλλὰ τοὺς μὲν 
ὁμοτίμους εὐβουλίᾳ καὶ προνοίᾳ τοῦ συμφέροντος ὑπερ-
βαλλόμενος, πρὸς δὲ τοὺς στρατιώτας ὑπὲρ εὐτελείας καὶ 
καρτερίας διαμιλλώμενος, εὔνοιαν ἔσχε πολλὴν παρ' αὐ-
τοῖς. ὅλως μὲν γὰρ ἔοικε τοῦ κάμνειν ἑκάστῳ παραμυθία 
τὸ συγκάμνον ἑκουσίως εἶναι· δοκεῖ γὰρ ἀφαιρεῖν τὴν 
ἀνάγκην· ἥδιστον δὲ Ῥωμαίῳ θέαμα στρατιώτῃ στρατη-
γὸς ἐσθίων ἐν ὄψει κοινὸν ἄρτον ἢ κατακείμενος ἐπὶ στι-
βάδος εὐτελοῦς ἢ περὶ ταφρείαν τινὰ καὶ χαράκωσιν ἔργου 
συνεφαπτόμενος. οὐ γὰρ οὕτως τοὺς τιμῆς καὶ χρημάτων 
μεταδιδόντας, ὡς τοὺς πόνου καὶ κινδύνου μεταλαμβάνον-
τας ἡγεμόνας θαυμάζουσιν, ἀλλὰ μᾶλλον ἀγαπῶσι τῶν 
ῥᾳθυμεῖν ἐπιτρεπόντων τοὺς συμπονεῖν ἐθέλοντας. ταῦτα 
πάντα ποιῶν ὁ Μάριος καὶ διὰ τούτων τοὺς στρατιώτας 
δημαγωγῶν, ταχὺ μὲν ἐνέπλησε τὴν Λιβύην, ταχὺ δὲ τὴν 
Ῥώμην ὀνόματος καὶ δόξης, τῶν ἀπὸ στρατοπέδου τοῖς 
οἴκοι γραφόντων, ὡς οὐκ ἔστι πέρας οὐδ' ἀπαλλαγὴ τοῦ 
πρὸς τὸν βάρβαρον πολέμου μὴ Γάιον Μάριον ἑλομένοις 
ὕπατον.  
  Ἐφ' οἷς δῆλος ἦν ὁ Μέτελλος ἀχθόμενος. μάλιστα 
δ' αὐτὸν ἠνίασε τὸ περὶ Τουρπίλλιον. οὗτος γὰρ ὁ ἀνὴρ 
ἦν μὲν ἐκ πατέρων ξένος τῷ Μετέλλῳ, καὶ τότε τὴν ἐπὶ 
τῶν τεκτόνων ἔχων ἀρχὴν συνεστράτευε· φρουρῶν δὲ 
Βάγαν πόλιν μεγάλην, καὶ τῷ μηδὲν ἀδικεῖν τοὺς ἐνοι-
κοῦντας, ἀλλὰ πράως καὶ φιλανθρώπως αὐτοῖς προσφέρε-
σθαι πιστεύων, ἔλαθεν ὑποχείριος τοῖς πολεμίοις γενό-
μενος. παρεδέξαντο γὰρ τὸν Ἰουγούρθαν, τὸν δὲ Τουρ-
πίλλιον οὐδὲν ἠδίκησαν, ἀλλὰ σῷον ἐξαιτησάμενοι διῆκαν. 
ἔσχεν οὖν αἰτίαν προδοσίας, καὶ παρὼν ὁ Μάριος τῇ κρίσει 
σύμβουλος, αὐτός θ' οἱ πικρὸς ἦν καὶ τῶν ἄλλων παρώξυνε 
τοὺς πλείστους, ὥστ' ἄκοντα τὸν Μέτελλον ἐκβιασθῆναι 
[καὶ] καταψηφίσασθαι θάνατον τοῦ ἀνθρώπου. μετ' 
ὀλίγον δὲ τῆς αἰτίας ψευδοῦς φανείσης, οἱ μὲν ἄλλοι 
συνήχθοντο τῷ Μετέλλῳ βαρέως φέροντι, Μάριος δὲ 
χαίρων καὶ ποιούμενος ἴδιον τὸ ἔργον, οὐκ ᾐσχύνετο λέγειν 
περιιών, ὡς αὐτὸς εἴη προστετριμμένος ἀλάστορα τῷ 
Μετέλλῳ ξενοκτόνον. ἐκ τούτου φανερῶς ἀπηχθάνοντο· 
καὶ λέγεταί ποτε τοῦ Μαρίου παρόντος οἷον ἐφυβρίζων 
ὁ Μέτελλος εἰπεῖν· ”σὺ δὴ καταλιπὼν ἡμᾶς ὦ γενναῖε 
πλεῖν ἐπ' οἴκου διανοῇ καὶ παραγγέλλειν ὑπατείαν; οὐ γὰρ 
ἀγαπήσεις, ἂν τᾠμῷ παιδὶ τούτῳ συνυπατεύσῃς;” ἦν δ' ὁ 
παῖς τότε τοῦ Μετέλλου παντάπασι μειράκιον. 
  Οὐ μὴν ἀλλὰ τοῦ Μαρίου σπουδάζοντος ἀφεθῆναι 
πολλὰς ἀναβολὰς ποιησάμενος, ἔτι δώδεκα λειπομένων 
ἡμερῶν ἐπὶ τὴν τῶν ὑπάτων ἀνάδειξιν ἀφῆκεν αὐτόν. 
ὁ δὲ πολλὴν ἀπὸ στρατοπέδου τὴν ἐπὶ θάλασσαν εἰς Ἰτύ-
κην ὁδὸν ἡμέραις δυσὶ καὶ μιᾷ νυκτὶ συνελών, ἔθυε πρὸ  
τοῦ πλοῦ· καὶ λέγεται τὸν μάντιν εἰπεῖν, ὡς ἀπίστους 
τινὰς τὸ μέγεθος καὶ κρείττονας ἐλπίδος ἁπάσης εὐπραξίας 
προφαίνοι τῷ Μαρίῳ τὸ δαιμόνιον. ὁ δὲ τούτοις ἐπαρ-
θεὶς ἀνήχθη, καὶ τὸ πέλαγος τεταρταῖος οὐρίῳ πνεύματι 
περάσας, αὐτίκα τε τῷ δήμῳ ποθεινὸς ὤφθη, καὶ προ-
αχθεὶς ὑπό τινος τῶν δημάρχων εἰς τὸ πλῆθος, ἐπὶ πολλαῖς 
κατὰ τοῦ Μετέλλου διαβολαῖς ᾐτεῖτο τὴν ἀρχήν, ὑπισχνού-
μενος ἢ κτενεῖν ἢ ζῶντα λήψεσθαι τὸν Ἰουγούρθαν. 
  Ἀναγορευθεὶς δὲ λαμπρῶς, εὐθὺς ἐστρατολόγει, 
παρὰ τὸν νόμον καὶ τὴν συνήθειαν πολὺν τὸν ἄπορον καὶ 
δοῦλον καταγράφων, τῶν πρόσθεν ἡγεμόνων οὐ προσ-
δεχομένων τοὺς τοιούτους, ἀλλ' ὥσπερ ἄλλο τι τῶν κα-
λῶν τὰ ὅπλα μετὰ τιμῆς τοῖς ἀξίοις νεμόντων, ἐνέχυρον 
τὴν οὐσίαν ἑκάστου τιθέναι δοκοῦντος. οὐ μὴν ταῦτά 
γε μάλιστα διέβαλλε τὸν Μάριον, ἀλλ' οἱ λόγοι θρασεῖς 
ὄντες ὑπεροψίᾳ καὶ ὕβρει τοὺς πρώτους ἐλύπουν, σκῦλόν 
τε βοῶντος αὐτοῦ τὴν ὑπατείαν φέρεσθαι τῆς τῶν 
εὐγενῶν καὶ πλουσίων μαλακίας, καὶ τραύμασιν οἰκείοις 
πρὸς τὸν δῆμον, οὐ μνήμασι νεκρῶν οὐδ' ἀλλοτρίαις εἰ-
κόσι νεανιεύεσθαι. πολλάκις δὲ καὶ τοὺς ἀτυχήσαντας 
ἐν Λιβύῃ στρατηγούς, τοῦτο μὲν Βηστίαν, τοῦτο δ' Ἀλ-
βῖνον, ἀνθρώπους οἴκων μὲν ἐπιφανῶν, αὐτοὺς δ' ἀπο-
λέμους καὶ δι' ἀπειρίαν πταίσαντας ὀνομάζων, ἐπυνθά-
νετο τῶν παρόντων, εἰ μὴ καὶ τοὺς ἐκείνων οἴονται προ-
γόνους αὐτῷ μᾶλλον ἂν εὔξασθαι παραπλησίους ἐκγόνους 
ἀπολιπεῖν, ἅτε δὴ μηδ' αὐτοὺς δι' εὐγένειαν, ἀλλ' ὑπ' 
ἀρετῆς καὶ καλῶν ἔργων ἐνδόξους γενομένους. ταῦτα 
δ' οὐ κενῶς οὐδ' ἀλαζονικῶς ἔλεγεν οὐδὲ μάτην ἀπ- 
εχθάνεσθαι τοῖς δυνατοῖς βουλόμενος, ἀλλ' ὁ δῆμος αὐ-
τόν, ἡδόμενός τε τῇ βουλῇ προπηλακιζομένῃ καὶ λόγου 
κόμπῳ μετρῶν ἀεὶ φρονήματος μέγεθος, ἐξεκούφιζε καὶ 
συνεξώρμα μὴ φείδεσθαι τῶν ἀξιολόγων, χαριζόμενον 
τοῖς πολλοῖς. 
  Ὡς δὲ διέπλευσεν εἰς Λιβύην, Μέτελλος μὲν ἥττων 
τοῦ φθόνου γενόμενος καὶ περιπαθῶν, ὅτι κατειργασ-
μένου τὸν πόλεμον αὐτοῦ καὶ μηδὲν ὑπόλοιπον ἢ τὸ σῶμα 
τοῦ Ἰουγούρθα λαβεῖν ἔχοντος, ἥκει Μάριος ἐπὶ τὸν στέ-
φανον καὶ τὸν θρίαμβον, ἐκ τῆς πρὸς ἐκεῖνον ἀχαριστίας 
ηὐξημένος, οὐχ ὑπέμεινεν εἰς τὸ αὐτὸ συνελθεῖν, ἀλλ' 
αὐτὸς μὲν ὑπεξεχώρησε, Ῥουτίλιος δὲ τὸ στράτευμα τῷ 
Μαρίῳ παρέδωκε, πρεσβευτὴς γενονὼς τοῦ Μετέλλου. 
καὶ περιῆλθέ τις νέμεσις ἐν τῷ τέλει τῶν πράξεων Μά-
ριον· ἀφῃρέθη γὰρ ὑπὸ Σύλλα τὴν τοῦ κατορθώματος 
δόξαν, ὡς ὑπ' ἐκείνου Μέτελλος· ὃν τρόπον δ' ἀφηγή-
σομαι βραχέως, ἐπεὶ τὰ καθ' ἕκαστον μᾶλλον ἐν τοῖς περὶ 
Σύλλα (c. 3) γέγραπται. Βόκχος ὁ τῶν ἄνω βαρβάρων βασι-
λεὺς ἦν πενθερὸς Ἰουγούρθα, καὶ πολεμοῦντι μὲν οὐ πάνυ 
τι συλλαμβάνειν ἐδόκει, προβαλλόμενος αὐτοῦ τὴν ἀπι-
στίαν καὶ τὴν αὔξησιν δεδοικώς· ἐπεὶ δὲ φεύγων καὶ 
πλανώμενος ἐκεῖνον ὑπ' ἀνάγκης ἔθετο τῶν ἐλπίδων τε-
λευταίαν καὶ κατῆρε πρὸς αὐτόν, αἰσχύνῃ μᾶλλον ὡς ἱκέ-
την ἢ δι' εὔνοιαν ὑποδεξάμενος διὰ χειρὸς εἶχε, φανερῶς 
μὲν ὑπὲρ αὐτοῦ παραιτούμενος Μάριον, καὶ γράφων ὡς 
οὐκ ἂν ἐκδῴη καὶ παρρησιαζόμενος, κρύφα δὲ βουλεύων 
προδοσίαν ἐπ' αὐτῷ καὶ μεταπεμπόμενος Λεύκιον Σύλλαν,  
ταμίαν μὲν ὄντα Μαρίου, χρήσιμον δὲ τῷ Βόκχῳ γεγενη-
μένον ἐπὶ στρατείας. ὡς δὲ πιστεύσας ἀνέβη πρὸς αὐτὸν 
ὁ Σύλλας, ἔσχε μέν τις τροπὴ γνώμης καὶ μετάνοια τὸν 
βάρβαρον, ἡμέρας τε συχνὰς διηνέχθη τῷ λογισμῷ, 
βουλευόμενος ἢ παραδοῦναι τὸν Ἰουγούρθαν ἢ μηδὲ 
τὸν Σύλλαν ἀφεῖναι. τέλος δὲ τὴν προτέραν κυρώσας 
προδοσίαν, ἐνεχείρισε τῷ Σύλλᾳ ζῶντα τὸν Ἰουγούρθαν. 
καὶ τοῦτο πρῶτον ὑπῆρξεν αὐτοῖς σπέρμα τῆς ἀνηκέστου 
καὶ χαλεπῆς ἐκείνης στάσεως, ἣ μικρὸν ἐδέησεν ἀνα-
τρέψαι τὴν Ῥώμην. πολλοὶ γὰρ ἐβούλοντο τοῦ Σύλλα τὸ 
ἔργον εἶναι, τῷ Μαρίῳ φθονοῦντες, αὐτός τε Σύλλας 
σφραγῖδα ποιησάμενος ἐφόρει, γλυφὴν ἔχουσαν ἐγχειρι-
ζόμενον ὑπὸ τοῦ Βόκχου τὸν Ἰουγούρθαν ἑαυτῷ. καὶ 
ταύτῃ χρώμενος ἀεὶ διετέλει, φιλότιμον ἄνδρα καὶ πρὸς 
κοινωνίαν δόξης ἀγνώμονα καὶ δύσεριν ἐρεθίζων τὸν 
Μάριον, ἐναγόντων μάλιστα τῶν ἐχθρῶν τῶν ἐκείνου καὶ 
τὰ μὲν πρῶτα τοῦ πολέμου καὶ μέγιστα τῷ Μετέλλῳ, τὰ 
δ' ἔσχατα καὶ τὸ πέρας αὐτοῦ Σύλλᾳ προστιθέντων, ὡς 
παύσαιτο θαυμάζων καὶ προσέχων ἐκείνῳ μάλιστα 
πάντων ὁ δῆμος. 
  Ταχὺ μέντοι τὸν φθόνον τοῦτον καὶ τὰ μίση καὶ 
τὰς διαβολὰς ἀπεσκέδασε τοῦ Μαρίου καὶ μετέστησεν ὁ 
κατασχὼν τὴν Ἰταλίαν ἀπὸ τῆς ἑσπέρας κίνδυνος, ἅμα 
τῷ πρῶτον ἐν χρείᾳ μεγάλου στρατηγοῦ γενέσθαι καὶ 
περισκέψασθαι τὴν πόλιν, ᾧ χρωμένη κυβερνήτῃ δια-
φεύξεται κλύδωνα πολέμου τοσοῦτον, οὐδενὸς ἀνασχο-
μένου τῶν ἀπὸ γένους μεγάλων ἢ πλουσίων οἴκων ἐπὶ 
τὰς ὑπατικὰς κατιόντων ἀρχαιρεσίας, ἀλλ' ἀπόντα τὸν 
Μάριον ἀναγορευσάντων. ἄρτι γὰρ ἀπηγγελμένης αὐ-
τοῖς τῆς Ἰουγούρθα συλλήψεως, αἱ περὶ Τευτόνων καὶ  
Κίμβρων φῆμαι προσέπιπτον, ἀπιστίαν μὲν ἐν ἀρχῇ 
παρασχοῦσαι πλήθους τε καὶ ῥώμης τῶν ἐπερχομένων 
στρατῶν, ὕστερον δὲ τῆς ἀληθείας ὑποδεέστεραι φανεῖ-
σαι. μυριάδες μὲν γὰρ αἱ μάχιμοι τριάκοντα σὺν ὅπλοις 
ἐχώρουν, ὄχλοι δὲ παίδων καὶ γυναικῶν ἐλέγοντο πολλῷ 
πλείους συμπεριάγεσθαι, γῆς χρῄζοντες ἣ θρέψει το-
σοῦτον πλῆθος, καὶ πόλεων ἐν αἷς ἱδρυθέντες βιώσονται, 
καθάπερ πρὸ αὐτῶν ἐπυνθάνοντο Κελτοὺς τῆς Ἰταλίας 
τὴν ἀρίστην κατασχεῖν, Τυρρηνῶν ἀφελομένους. αὐτοὶ 
μὲν γὰρ ἀμειξίᾳ τῇ πρὸς ἑτέρους μήκει τε χώρας ἣν ἐπῆλ-
θον ἠγνοοῦντο, τίνες ὄντες ἀνθρώπων ἢ πόθεν ὁρμη-
θέντες ὥσπερ νέφος ἐμπέσοιεν Γαλατίᾳ καὶ Ἰταλίᾳ. καὶ 
μάλιστα μὲν εἰκάζοντο Γερμανικὰ γένη τῶν καθηκόντων 
ἐπὶ τὸν βόρειον ὠκεανὸν εἶναι τοῖς μεγέθεσι τῶν σωμά-
των καὶ τῇ χαροπότητι τῶν ὀμμάτων, καὶ ὅτι Κίμβρους 
ἐπονομάζουσι Γερμανοὶ τοὺς λῃστάς. εἰσὶ δ' οἳ τὴν 
Κελτικὴν διὰ βάθος χώρας καὶ μέγεθος ἀπὸ τῆς ἔξω θα-
λάσσης καὶ τῶν ὑπαρκτίων κλιμάτων πρὸς ἥλιον ἀν-
ίσχοντα κατὰ τὴν Μαιῶτιν ἐπιστρέφουσαν ἅπτεσθαι τῆς 
Ποντικῆς Σκυθίας λέγουσι, κἀκεῖθεν τὰ γένη μεμεῖχθαι· 
τούτους ἐξαναστάντας οὐκ ἐκ μιᾶς ὁρμῆς οὐδὲ συνεχῶς, 
ἀλλ' ἔτους ὥρᾳ καθ' ἕκαστον ἐνιαυτὸν εἰς τοὔμπρο-
σθεν ἀεὶ χωροῦντας πολέμῳ, χρόνοις πολλοῖς ἐπελθεῖν 
τὴν ἤπειρον. διὸ καὶ πολλὰς κατὰ μέρος ἐπικλήσεις 
ἐχόντων, κοινῇ Κελτοσκύθας τὸν στρατὸν ὠνόμαζον. 
ἄλλοι δέ φασι Κιμμερίων τὸ μὲν πρῶτον ὑφ' Ἑλλήνων 
τῶν πάλαι γνωσθὲν[των] οὐ μέγα γενέσθαι τοῦ παντὸς 
μόριον, ἀλλὰ φυγὴν ἢ στάσιν τινὰ βιασθεῖσαν ὑπὸ Σκυ-
θῶν εἰς Ἀσίαν ἀπὸ τῆς Μαιώτιδος διαπερᾶσαι Λυγδάμιος 
ἡγουμένου· τὸ δὲ πλεῖστον αὐτῶν καὶ μαχιμώτατον ἐπ'  
ἐσχάτοις οἰκοῦν παρὰ τὴν ἔξω θάλασσαν, γῆν μὲν νέμε-
σθαι σύσκιον καὶ ὑλώδη καὶ δυσήλιον πάντῃ διὰ βάθος 
καὶ πυκνότητα δρυμῶν, οὓς μέχρι τῶν Ἑρκυνίων εἴσω 
διήκειν, οὐρανοῦ δ' εἰληχέναι, καθ' ὃ δοκεῖ μέγα λαμβά-
νων ὁ πόλος ἔξαρμα διὰ τὴν ἔγκλισιν τῶν παραλλήλων, 
ὀλίγον ἀπολείπειν τοῦ κατὰ κορυφὴν ἱσταμένου σημείου 
πρὸς τὴν οἴκησιν, αἵ θ' ἡμέραι βραχύτητι καὶ μήκει πρὸς 
τὰς νύκτας ἴσαι κατανέμεσθαι τὸν χρόνον· διὸ καὶ τὴν 
εὐπορίαν τοῦ μυθεύματος Ὁμήρῳ γενέσθαι πρὸς τὴν 
νεκυίαν. ἔνθεν οὖν τὴν ἔφοδον εἶναι τῶν βαρβάρων τούτων 
ἐπὶ τὴν Ἰταλίαν, Κιμμερίων μὲν ἐξ ἀρχῆς, τότε δὲ Κίμ-
βρων οὐκ ἀπὸ τρόπου προσαγορευομένων. ἀλλὰ ταῦτα 
μὲν εἰκασμῷ μᾶλλον ἢ κατὰ βέβαιον ἱστορίαν λέγεται. 
τὸ δὲ πλῆθος οὐκ ἔλαττον, ἀλλὰ πλέον εἶναι τοῦ λεχθέντος 
ὑπὸ πολλῶν ἱστόρηται. θυμὸν δὲ καὶ τόλμαν ἀνυπόστατοι 
καὶ χειρῶν ἔργα παρὰ τὰς μάχας ὀξύτητι καὶ βίᾳ πυρὸς 
ἐοικότες ἐπῄεσαν, οὐδενὸς ἀντέχοντος αὐτῶν πρὸς τὴν 
ἔφοδον, ἀλλὰ πάντων μὲν ὅσους ἐπῆλθον ἐν λόγῳ λείας 
ἀγομένων καὶ φερομένων, πολλῶν δὲ καὶ μεγάλων 
Ῥωμαϊκῶν στρατοπέδων καὶ στρατηγῶν, ὅσοι προεκά-
θηντο τῆς ἐκτὸς Ἄλπεων Γαλατίας, ἀνηρπασμένων 
ἀκλεῶς. οἳ καὶ μάλιστα τὴν φορὰν αὐτῶν κακῶς ἀγωνισά-
μενοι κατὰ τῆς Ῥώμης ἐπεσπάσαντο· νικήσαντες γὰρ οἷς 
ἐνέτυχον καὶ χρημάτων πολλῶν κρατήσαντες, ἔγνωσαν 
μηδαμοῦ γῆς ἑαυτοὺς ἱδρύειν, πρὶν 〈ἂν〉 ἀνατρέψωσι τὴν 
Ῥώμην καὶ διαπορθήσωσι τὴν Ἰταλίαν. 
  Ταῦτα Ῥωμαῖοι πυνθανόμενοι πολλαχόθεν, ἐκά- 
λουν Μάριον ἐπὶ τὴν στρατηγίαν, καὶ τὸ δεύτερον ὕπα-
τος ἀπεδείχθη, τοῦ μὲν νόμου κωλύοντος ἀπόντα καὶ μὴ 
διαλιπόντα χρόνον ὡρισμένον αὖθις αἱρεῖσθαι, τοῦ δὲ 
δήμου τοὺς ἀντιλέγοντας ἐκβαλόντος. ἡγοῦντο γὰρ οὔτε 
νῦν πρῶτον εἴξειν τῷ συμφέροντι τὸν νόμον, οὔτ' ἀλο-
γωτέραν εἶναι τὴν παροῦσαν αἰτίαν ἐκείνης, δι' ἣν τὸν 
Σκιπίωνα παρὰ τοὺς νόμους ὕπατον ἀπέδειξαν, οὐ φο-
βούμενοι τὴν ἑαυτῶν ἀποβαλεῖν, ἀλλὰ τὴν Καρχηδονίων 
ἐπιθυμοῦντες ἀνελεῖν. ταῦτ' ἔδοξε, καὶ Μάριος ἐκ Λι-
βύης μετὰ τοῦ στρατεύματος διακομισθείς, αὐταῖς Κα-
λάνδαις Ἰανουαρίαις, ἣν ἔτους ἀρχὴν ἄγουσι Ῥωμαῖοι, 
τήν θ' ὑπατείαν ἀνέλαβε καὶ τὸν θρίαμβον εἰσήλασεν, 
ἄπιστον ἐπιδειξάμενος θέαμα Ῥωμαίοις Ἰουγούρθαν 
αἰχμάλωτον, οὗ ζῶντος οὐδ' ἂν εἷς ἤλπισε πολεμῶν κρα-
τῆσαι· οὕτω τις ἦν ποικίλος ἀνὴρ τύχαις ὁμιλῆσαι, καὶ 
πανουργίᾳ πολλῇ μεμειγμένον ἔχων τὸ θυμοειδές. ἀλλ' 
ἐξέστη γε πομπευθεὶς ὡς λέγουσι τότε τοῦ φρονεῖν, 
καὶ μετὰ τὸν θρίαμβον εἰς τὸ δεσμωτήριον ἐμπεσών, ὡς 
οἱ μὲν αὐτοῦ βίᾳ περιέρρηξαν τὸν χιτωνίσκον, οἱ δὲ σπεύ-
δοντες ἀφελέσθαι βίᾳ τὸ χρυσοῦν ἐλλόβιον ἅμα τὸν λο-
βὸν συναπέρρηξαν, ὠσθεὶς δὲ γυμνὸς εἰς τὸ βάραθρον 
κατεβλήθη, μεστὸς ὢν ταραχῆς καὶ διασεσηρώς „Ἡρά-
κλεις“ εἶπεν, ”ὡς ψυχρὸν ὑμῶν τὸ βαλανεῖον.” ἀλλὰ 
τοῦτον μὲν ἓξ ἡμέραις ζυγομαχήσαντα τῷ λιμῷ καὶ μέχρι 
τῆς ἐσχάτης ὥρας ἐκκρεμασθέντα τῆς τοῦ ζῆν ἐπιθυμίας 
εἶχεν ἀξία δίκη τῶν ἀσεβημάτων. ἐν δὲ τῷ θριάμβῳ κο-
μισθῆναι λέγουσι χρυσοῦ μὲν ἑπτὰ καὶ τρισχιλίας λίτρας,  
ἀργύρου δ' ἀσήμου πεντακισχιλίας ἑπτακοσίας ἑβδομή-
κοντα πέντε, νομίσματος δὲ δραχμὰς ἑπτακισχιλίας ἐπὶ 
μυριάσιν ὀκτὼ καὶ εἴκοσι. μετὰ δὲ τὴν πομπὴν ὁ Μά-
ριος σύγκλητον ἤθροισεν ἐν Καπετωλίῳ, καὶ παρῆλθε 
μὲν εἴτε λαθὼν αὑτὸν εἴτε τῇ τύχῃ χρώμενος ἀγροικότε-
ρον ἐν τῇ θριαμβικῇ σκευῇ, ταχὺ δὲ τὴν βουλὴν ἀχθε-
σθεῖσαν αἰσθόμενος, ἐξανέστη καὶ μεταλαβὼν τὴν περι-
πόρφυρον αὖθις 〈εἰσ〉ῆλθεν. 
  Ἐν δὲ τῇ στρατείᾳ τὴν δύναμιν διεπόνει καθ' ὁδόν, 
ἐξασκῶν δρόμοις τε παντοδαποῖς καὶ μακραῖς ὁδοι-
πορίαις, ἑαυτῷ δ' 〈ἕκαστον〉 ἀχθοφορεῖν ἀναγκάζων καὶ 
αὐτουργεῖν τὰ πρὸς τὴν δίαιταν, ὥστε καὶ μετὰ ταῦτα τοὺς 
φιλοπόνους καὶ σιωπῇ μετ' εὐκολίας τὰ προστασσόμενα 
ποιοῦντας ἡμιόνους Μαριανοὺς καλεῖσθαι. καίτοι τινὲς 
αἰτίαν ἑτέραν τοῦ λόγου τούτου νομίζουσι. Σκιπίωνος 
γὰρ ὅτε Νομαντίαν ἐπολιόρκει βουληθέντος ἐπιδεῖν μὴ 
μόνον τὰ ὅπλα μηδὲ τοὺς ἵππους, ἀλλὰ καὶ τοὺς ὀρεῖς 
καὶ τὰς ἁμάξας, ὅπως ἑκάστοις ἐξησκημένα καὶ παρεσκευ-
ασμένα τυγχάνοι, προαγαγεῖν τὸν Μάριον ἵππον τε κάλ-
λιστα τεθραμμένον ὑπ' αὐτοῦ καὶ ἡμίονον εὐεξίᾳ καὶ 
λιπαρότητι καὶ ῥώμῃ διαφέροντα πολὺ τῶν ἄλλων· ἡσθέν-
τος οὖν τοῦ στρατηγοῦ τοῖς τοῦ Μαρίου θρέμμασι καὶ 
πολλάκις αὐτῶν μνησθέντος, οὕτως ἄρα τοὺς σκώπτον-
τας ἐν ἐπαίνῳ τὸν ἐνδελεχῆ καὶ τλήμονα καὶ φιλόπονον 
Μαριανὸν ἡμίονον προσαγορεύειν.  
  Εὐτύχημα δὲ δοκεῖ τῷ Μαρίῳ μέγα γενέσθαι· τῶν 
γὰρ βαρβάρων ὥσπερ τινὰ παλίρροιαν τῆς ὁρμῆς λαβόντων, 
καὶ ῥυέντων πρότερον ἐπὶ τὴν Ἰβηρίαν, χρόνον ἔσχε καὶ τὰ 
σώματα γυμνάσαι τῶν ἀνδρῶν καὶ τὰ φρονήματα πρὸς 
τὸ θαρρεῖν ἀναρρῶσαι, τὸ δὲ μέγιστον, αὐτὸς οἷος ἦν 
κατανοηθῆναι. τὸ γὰρ ἐν ἀρχῇ σκυθρωπὸν αὐτοῦ καὶ περὶ 
τὰς τιμωρίας δυσμείλικτον ἐθισθεῖσι μηδὲν ἁμαρτάνειν 
μηδ' ἀπειθεῖν ἅμα τῷ δικαίῳ σωτήριον ἐφαίνετο, τήν τε 
τοῦ θυμοῦ σφοδρότητα καὶ τὸ τραχὺ τῆς φωνῆς καὶ 
〈τὸ〉 ἀγριωπὸν τοῦ προσώπου συντρεφόμενον κατὰ μικρὸν 
οὐχ αὑτοῖς ἐνόμιζον εἶναι φοβερόν, ἀλλὰ τοῖς πολεμίοις. μά-
λιστα δ' ἡ περὶ τὰς κρίσεις ὀρθότης αὐτοῦ τοῖς στρα-
τιώταις ἤρεσκεν· ἧς καὶ τοιόνδε τι δεῖγμα λέγεται. Γάιος 
Λούσιος ἀδελφιδοῦς αὐτοῦ τεταγμένος ἐφ' ἡγεμονίας 
ἐστρατεύετο, τἆλλα μὲν ἀνὴρ οὐ δοκῶν εἶναι πονηρός, 
ἥττων δὲ μειρακίων καλῶν. οὗτος ἤρα νεανίσκου τῶν 
ὑφ' αὑτῷ στρατευομένων ὄνομα Τρεβωνίου, καὶ πολλάκις 
πειρῶν οὐκ ἐτύγχανε· τέλος δὲ νύκτωρ ὑπηρέτην ἀποστεί-
λας μετεπέμπετο τὸν Τρεβώνιον. ὁ δὲ νεανίας ἧκε μέν, 
ἀντειπεῖν γὰρ οὐκ ἐξῆν καλούμενον, εἰσαχθεὶς δ' ὑπὸ τὴν 
σκηνὴν πρὸς αὐτόν, ἐπιχειροῦντα βιάζεσθαι σπασάμενος 
τὸ ξίφος ἀπέκτεινε. ταῦτ' ἐπράχθη τοῦ Μαρίου μὴ 
παρόντος· ἐπανελθὼν δὲ προὔθηκε τῷ Τρεβωνίῳ κρίσιν. 
ἐπεὶ δὲ πολλῶν κατηγορούντων, οὐδενὸς δὲ συνηγοροῦντος, 
αὐτὸς εὐθαρσῶς καταστὰς διηγήσατο τὸ πρᾶγμα, καὶ 
μάρτυρας ἔσχεν ὅτι πειρῶντι πολλάκις ἀντεῖπε τῷ Λουσίῳ 
καὶ μεγάλων διδομένων ἐπ' οὐδενὶ προήκατο τὸ σῶμα, 
θαυμάσας ὁ Μάριος καὶ ἡσθεὶς ἐκέλευσε τὸν πάτριον ἐπὶ 
ταῖς ἀριστείαις στέφανον κομισθῆναι, καὶ λαβὼν αὐτὸς 
ἐστεφάνωσε τὸν Τρεβώνιον, ὡς κάλλιστον ἔργον ἐν καιρῷ  
παραδειγμάτων δεομένῳ καλῶν ἀποδεδειγμένον. τοῦτ' 
εἰς τὴν Ῥώμην ἀπαγγελθὲν οὐχ ἥκιστα τῷ Μαρίῳ συν-
έπραξε τὴν τρίτην ὑπατείαν· ἅμα δὲ καὶ τῶν βαρβάρων 
ἔτους ὥρᾳ προσδοκίμων ὄντων, ἐβούλοντο μετὰ μηδενὸς 
ἄλλου στρατηγοῦ κινδυνεῦσαι πρὸς αὐτούς. οὐ μὴν ἧκον 
ὡς προσεδοκῶντο ταχέως, ἀλλὰ πάλιν διῆλθε τῷ Μαρίῳ 
ὁ τῆς ὑπατείας χρόνος. 
  Ἐνισταμένων δὲ τῶν ἀρχαιρεσιῶν καὶ τοῦ συνάρχον-
τος αὐτοῦ τελευτήσαντος, ἀπολιπὼν ἐπὶ τῶν δυνάμεων 
Μάνιον Ἀκύλλιον, αὐτὸς ἧκεν εἰς Ῥώμην. μετιόντων 
δὲ πολλῶν καὶ ἀγαθῶν τὴν ὑπατείαν, Λούκιος Σατορ-
νῖνος, ὁ μάλιστα τῶν δημάρχων ἄγων τὸ πλῆθος, ὑπὸ 
τοῦ Μαρίου τεθεραπευμένος ἐδημηγόρει, κελεύων ἐκεῖ-
νον ὕπατον αἱρεῖσθαι. θρυπτομένου δὲ τοῦ Μαρίου καὶ 
παραιτεῖσθαι τὴν ἀρχὴν φάσκοντος, ὡς δὴ μὴ δεομένου, 
προδότην αὐτὸν ὁ Σατορνῖνος ἀπεκάλει τῆς πατρίδος, ἐν 
κινδύνῳ τοσούτῳ φεύγοντα τὸ στρατηγεῖν. καὶ φανερὸς 
μὲν ἦν ἀπιθάνως συνυποκρινόμενος τὸ προσποίημα τῷ 
Μαρίῳ, τὸν δὲ καιρὸν ὁρῶντες οἱ πολλοὶ τῆς ἐκείνου 
δεινότητος ἅμα καὶ τύχης δεόμενον, ἐψηφίσαντο τὴν 
τετάρτην ὑπατείαν, καὶ συνάρχοντα Κάτλον αὐτῷ Λουτά-
τιον κατέστησαν, ἄνδρα καὶ τιμώμενον ὑπὸ τῶν ἀρίστων 
καὶ τοῖς πολλοῖς οὐκ ἐπαχθῆ. 
  Πυνθανόμενος δὲ τοὺς πολεμίους ὁ Μάριος ἐγγὺς 
εἶναι, διὰ ταχέων ὑπερέβαλε τὰς Ἄλπεις· καὶ τειχίσας 
στρατόπεδον παρὰ τῷ Ῥοδανῷ ποταμῷ, συνήγαγεν εἰς 
αὐτὸ χορηγίαν ἄφθονον, ὡς μηδέποτε παρὰ τὸν τοῦ 
συμφέροντος λογισμὸν ἐκβιασθείη δι' ἔνδειαν τῶν 
ἀναγκαίων εἰς μάχην καταστῆναι. τὴν δὲ κομιδὴν ὧν 
ἔδει[το] τῷ στρατεύματι μακρὰν καὶ πολυτελῆ πρότερον  
οὖσαν πρὸς τὴν θάλασσαν αὐτὸς εἰργάσατο ῥᾳδίαν καὶ 
ταχεῖαν. τὰ γὰρ στόματα τοῦ Ῥοδανοῦ, πρὸς τὰς ἀνακοπὰς 
τῆς θαλάττης ἰλύν τε πολλὴν λαμβάνοντα καὶ θῖνα πηλῷ 
βαθεῖ συμπεπιλημένην ὑπὸ τοῦ κλύδωνος, χαλεπὸν καὶ 
ἐπίπονον καὶ βραδύπορον τοῖς σιταγωγοῖς ἐποίει τὸν 
εἴσπλουν. ὁ δὲ τρέψας ἐνταῦθα τὸν στρατὸν σχολάζοντα, 
τάφρον μεγάλην ἐνέβαλε, καὶ ταύτῃ πολὺ μέρος τοῦ πο-
ταμοῦ μεταστήσας περιήγαγεν εἰς ἐπιτήδειον αἰγιαλόν, 
βαθὺ μὲν καὶ ναυσὶ μεγάλαις ἔποχον, λεῖον δὲ καὶ ἄκλυστον 
στόμα λαβοῦσαν πρὸς τὴν θάλασσαν. αὕτη μὲν οὖν ἔτι 〈καὶ 
νῦν〉 ἀπ' ἐκείνου τὴν ἐπωνυμίαν φυλάττει. τῶν δὲ βαρβάρων 
διελόντων σφᾶς αὐτοὺς δίχα, Κίμβροι μὲν ἔλαχον διὰ 
Νωρικῶν ἄνωθεν ἐπὶ Κάτλον χωρεῖν καὶ τὴν πάροδον 
ἐκείνην βιάζεσθαι, Τεύτονες δὲ καὶ Ἄμβρωνες διὰ Λιγύων 
ἐπὶ Μάριον παρὰ θάλατταν. καὶ Κίμβροις μὲν ἐγίνετο 
πλείων ἡ διατριβὴ καὶ μέλλησις, Τεύτονες δὲ καὶ Ἄμβρωνες 
ἄραντες εὐθὺς καὶ διελθόντες τὴν ἐν μέσῳ χώραν, ἐφαί-
νοντο πλήθει τ' ἄπειροι καὶ δυσπρόσοπτοι τὰ εἴδη, 
φθόγγον τε καὶ θόρυβον οὐχ ἑτέροις ὅμοιοι. περιβαλόμενοι 
δὲ τοῦ πεδίου μέγα καὶ στρατοπεδεύσαντες, προὐκαλοῦντο 
τὸν Μάριον εἰς μάχην. 
  Ὁ δὲ τούτων μὲν οὐκ ἐφρόντιζεν, ἐν δὲ τῷ χάρακι 
τοὺς στρατιώτας συνεῖχε, καὶ καθήπτετο πικρῶς τῶν 
θρασυνομένων, καὶ τοὺς προπίπτοντας ὑπὸ θυμοῦ καὶ 
μάχεσθαι βουλομένους προδότας ἀπεκάλει τῆς πατρίδος. 
οὐ γὰρ ὑπὲρ θριάμβων τὴν φιλοτιμίαν εἶναι καὶ τροπαίων,  
ἀλλ' ὅπως νέφος τοσοῦτον πολέμου καὶ σκηπτὸν ὠσάμενοι 
διασώσουσι τὴν Ἰταλίαν. ταῦτα μὲν ἰδίᾳ πρὸς τοὺς ἡγε-
μόνας καὶ τοὺς ὁμοτίμους ἔλεγε, τοὺς δὲ στρατιώτας 
ὑπὲρ τοῦ χάρακος ἱστὰς ἀνὰ μέρος καὶ θεᾶσθαι κελεύ-
ων, εἴθιζε τὴν μορφὴν ἀνέχεσθαι τῶν πολεμίων καὶ τὴν 
φωνὴν ὑπομένειν, ὅλως οὖσαν ἀλλόκοτον καὶ θηριώδη, 
σκευήν τε καὶ κίνησιν αὐτῶν καταμανθάνειν, ἅμα τῷ 
χρόνῳ τὰ φαινόμενα δεινὰ ποιουμένους τῇ διανοίᾳ χει-
ροήθη διὰ τῆς ὄψεως· ἡγεῖτο γὰρ πολλὰ μὲν ἐπιψεύδεσθαι 
τῶν οὐ προσόντων τὴν καινότητα τοῖς φοβεροῖς, ἐν δὲ τῇ 
συνηθείᾳ καὶ τὰ τῇ φύσει δεινὰ τὴν ἔκπληξιν ἀποβάλλειν. 
τῶν δ' οὐ μόνον ἡ καθ' ἡμέραν ὄψις ἀφῄρει τι τοῦ θάμβους, 
ἀλλὰ καὶ πρὸς τὰς ἀπειλὰς τῶν βαρβάρων καὶ τὸν κόμπον 
οὐκ ἀνεκτὸν ὄντα θυμὸς αὐτοῖς παριστάμενος ἐξεθέρμαινε 
καὶ διέφλεγε τὰς ψυχάς, οὐ μόνον ἀγόντων καὶ φερόντων 
τὰ πέριξ ἅπαντα τῶν πολεμίων, ἀλλὰ καὶ τῷ χάρακι 
ποιουμένων προσβολὰς μετὰ πολλῆς ἀσελγείας καὶ 
θρασύτητος· ὥστε φωνὰς καὶ διαγανακτήσεις τῶν 
στρατιωτῶν πρὸς τὸν Μάριον ἐκφέρεσθαι· „τίνα δὴ 
καταγνοὺς ἀνανδρίαν ἡμῶν Μάριος εἴργει μάχης ὥσπερ 
γυναῖκας ὑπὸ κλεισὶ καὶ θυρωροῖς; φέρε παθόντες ἀνδρῶν 
πάθος ἐλευθέρων ἐρώμεθα, πότερον ἄλλους ἀναμένει 
μαχουμένους ὑπὲρ τῆς ἐλευθερίας τῆς Ἰταλίας, ἡμῖν δὲ 
λειτουργοῖς χρήσεται διὰ παντός, ὅταν δέῃ[ται] τάφρους 
ὀρύσσειν καὶ πηλὸν ἐκκαθαίρειν καὶ ποταμούς τινας 
παρατρέπειν; ἐπὶ ταῦτα γὰρ ὡς ἔοικεν ἤσκει τοῖς πολλοῖς 
πόνοις ἡμᾶς, καὶ ταῦτα τῶν ὑπατειῶν ἀποδειξάμενος 
ἔργα τοῖς πολίταις ἐπάνεισιν. ἢ τὰ Κάρβωνος αὐτὸν φοβεῖ 
καὶ Καιπίωνος, οὓς ἐνίκησαν οἱ πολέμιοι, πολὺ μὲν αὐτοὺς  
τῆς Μαρίου δόξης καὶ ἀρετῆς ἀποδέοντας, πολὺ δὲ χείρονα 
στρατὸν ἄγοντας; ἀλλὰ καὶ παθεῖν τι δρῶντας ὡς ἐκεῖνοι 
κάλλιον, ἢ καθῆσθαι πορθουμένων τῶν συμμάχων 
θεατάς.“ 
  Ταῦτ' ἀκούων ὁ Μάριος ἥδετο, καὶ κατεπράυνεν 
αὐτούς, ὡς οὐκ ἐκείνοις ἀπιστῶν, ἀλλ' ἔκ τινων λογίων 
τὸν τῆς νίκης ἅμα καιρὸν καὶ τόπον ἐκδεχόμενος. καὶ 
γάρ τινα Σύραν γυναῖκα, Μάρθαν ὄνομα, μαντεύεσθαι 
λεγομένην ἐν φορείῳ κατακειμένην σεμνῶς περιήγετο, καὶ 
θυσίας ἔθυεν ἐκείνης κελευούσης. ἣν πρότερον μὲν 
ἀπήλασεν ἡ σύγκλητος, ἐντυχεῖν ὑπὲρ τούτων βουλομέ-
νην καὶ τὰ μέλλοντα προθεσπίζουσαν, ἐπεὶ δὲ πρὸς τὰς 
γυναῖκας εἰσιοῦσα διάπειραν ἐδίδου, καὶ μάλιστα τῇ Μα-
ρίου παρακαθίζουσα παρὰ τοὺς ἀγῶνας τῶν μονομάχων 
ἐπιτυχῶς προηγόρευε τὸν μέλλοντα νικᾶν, ἀναπεμφθεῖσα 
πρὸς Μάριον ὑπ' ἐκείνης ἐθαυμάζετο. καὶ τὰ πολλὰ μὲν 
ἐν φορείῳ παρεκομίζετο, πρὸς δὲ τὰς θυσίας κατῄει φοι-
νικίδα διπλῆν ἐμπεπορπημένη καὶ λόγχην ἀναδεδεμένην 
ταινίαις καὶ στεφανώμασι φέρουσα. τοῦτο μὲν οὖν τὸ 
δρᾶμα πολλοῖς ἀμφισβήτησιν παρεῖχεν, εἴτε πεπεισμένος 
ὡς ἀληθῶς εἴτε πλαττόμενος καὶ συνυποκρινόμενος ἐπι-
δείκνυται τὴν ἄνθρωπον. τὸ δὲ περὶ τοὺς γῦπας θαύματος 
ἄξιον Ἀλέξανδρος ὁ Μύνδιος (fr. 26 Wellm.) ἱστόρηκε. δύο 
γὰρ ἐφαίνοντο πρὸ τῶν κατορθωμάτων ἀεὶ περὶ τὰς στρα-
τιὰς καὶ παρηκολούθουν, γνωριζόμενοι χαλκοῖς περι-
δεραίοις· ταῦτα δ' οἱ στρατιῶται συλλαβόντες αὐτοὺς 
περιῆψαν, εἶτ' ἀφῆκαν· ἐκ δὲ τούτου γνωρίζοντες ἠσπά- 
ζοντό θ' ὡς 〈συ〉στρατιώτας, καὶ φανέντων ἐπὶ ταῖς 
ἐξόδοις ἔχαιρον ὡς ἀγαθόν τι πράξοντες. 
  Πολλῶν δὲ σημείων προφαινομένων, τὰ μὲν ἄλλα χα-
ρακτῆρα κοινὸν εἶχεν, ἐκ δ' Ἀμερίας καὶ Τουδέρτου πό-
λεων Ἰταλικῶν ἀπηγγέλθη νυκτὸς ὦφθαι κατὰ τὸν οὐ-
ρανὸν αἰχμάς τε φλογοειδεῖς καὶ θυρεοὺς διαφερομένους 
τὸ πρῶτον, εἶτα συμπίπτοντας ἀλλήλοις καὶ σχήματα καὶ 
κινήματα λαμβάνοντας οἷα γίνεται μαχομένων ἀνδρῶν, 
τέλος δὲ τῶν μὲν ἐνδιδόντων, τῶν δ' ἐπιφερομένων, πάν-
τας ἐπὶ δυσμὰς ῥυῆναι. περὶ τοῦτον δέ πως τὸν χρόνον 
ἀφίκετο καὶ Βατάκης ἐκ Πεσσινοῦντος, ὁ τῆς Μεγάλης 
Μητρὸς ἱερεύς, ἀπαγγέλλων ὡς ἡ θεὸς ἐκ τῶν ἀνακτό-
ρων ἐφθέγξατ' αὐτῷ, νίκην καὶ κράτος πολέμου Ῥωμαίοις 
ὑπάρχειν. τῆς δὲ συγκλήτου προσεμένης καὶ τῇ θεῷ 
ναὸν ἐπινίκιον ἱδρύσασθαι ψηφισαμένης, τὸν Βατάκην εἰς 
τὸν δῆμον προελθόντα καὶ ταὐτὰ βουλόμενον εἰπεῖν ἐκώ-
λυσε δημαρχῶν Αὖλος Πομπήιος, ἀγύρτην ἀποκαλῶν 
καὶ πρὸς ὕβριν ἀπελαύνων τοῦ βήματος. ὃ δὴ καὶ μάλι-
στα τῷ λόγῳ τοῦ ἀνθρώπου πίστιν παρέσχεν· οὐ γὰρ 
ἔφθη τῆς ἐκκλησίας λυθείσης ὁ Αὖλος εἰς οἶκον ἐπανελ-
θεῖν, καὶ πυρετὸς ἐξήνθησεν αὐτῷ τοσοῦτος, ὥστε πᾶσι 
καταφανῆ γενόμενον καὶ περιβόητον ἐντὸς ἑβδόμης ἡμέ-
ρας ἀποθανεῖν. 
  Οἱ δὲ Τεύτονες ἐπεχείρησαν μὲν ἡσυχάζοντος 
τοῦ Μαρίου πολιορκεῖν τὸ στρατόπεδον, βέλεσι δὲ πολ-
λοῖς ἐντυχόντες ἀπὸ τοῦ χάρακος φερομένοις καί τινας  
ἐξ αὑτῶν ἀποβαλόντες, ἔγνωσαν εἰς τοὔμπροσθεν χωρεῖν 
ὡς ὑπερβαλοῦντες ἀδεῶς τὰς Ἄλπεις. καὶ συσκευασάμε-
νοι παρήμειβον τὸ στρατόπεδον τῶν Ῥωμαίων, τότε δὴ 
μάλιστα παμπληθεῖς μήκει καὶ χρόνῳ τῆς παρόδου φα-
νέντες· ἡμέραις γὰρ ἓξ λέγονται τὸν χάρακα τοῦ Μαρί-
ου παραμείψασθαι συνεχῶς ὁδεύοντες. ἐπορεύοντο δ' ἐγ-
γύς, πυνθανόμενοι τῶν Ῥωμαίων μετὰ γέλωτος, εἴ τι 
πρὸς τὰς γυναῖκας ἐπιστέλλοιεν· αὐτοὶ γὰρ ἔσεσθαι τα-
χέως παρ' αὐταῖς. ἐπεὶ δὲ παρήλλαξαν οἱ βάρβαροι καὶ 
προῄεσαν, ἄρας καὶ αὐτὸς ἐπηκολούθει σχέδην, ἐγγὺς 
μὲν ἀεὶ καὶ παρ' αὐτοὺς ἐκείνους ἱδρυόμενος, ὀχυραῖς δὲ 
χρώμενος στρατοπεδείαις καὶ χωρία καρτερὰ προβαλλό-
μενος, ὥστ' ἐν ἀσφαλεῖ νυκτερεύειν. οὕτω δὴ προϊόντες 
ἐγένοντο πρὸς τοῖς καλουμένοις ὕδασι Σεξτίοις, ὅθεν 
ἔδει πορευθέντας οὐ πολλὴν ὁδὸν ἐν ταῖς Ἄλπεσιν εἶναι. 
διὸ δὴ καὶ Μάριος ἐνταῦθα παρεσκευάζετο μάχεσθαι, καὶ 
κατέλαβε τῷ στρατοπέδῳ τόπον ἰσχυρὸν μέν, ὕδωρ δ' ἄ-
φθονον οὐκ ἔχοντα, βουλόμενος ὥς φασι καὶ τούτῳ παρ-
οξῦναι τοὺς στρατιώτας. πολλῶν γέ τοι δυσχεραινόντων 
καὶ διψήσειν λεγόντων, δείξας τῇ χειρὶ ποταμόν τινα 
ῥέοντα πλησίον τοῦ βαρβαρικοῦ χάρακος, ἐκεῖθεν αὐτοῖς 
ἔφησεν εἶναι ποτὸν ὤνιον αἵματος. ”τί οὖν” ἔφασαν „οὐκ 
εὐθὺς ἡμᾶς ἄγεις ἐπ' αὐτούς, ἕως ὑγρὸν τὸ αἷμα ἔχομεν;“ 
κἀκεῖνος ἠρέμα τῇ φωνῇ ”πρότερον” εἶπεν „ὀχυρωτέον 
ἡμῖν τὸ στρατόπεδον.“ 
  Οἱ μὲν οὖν στρατιῶται καίπερ ἀσχάλλοντες ἐπεί-
θοντο· τῆς δὲ θεραπείας τὸ πλῆθος, οὔτ' αὐτοὶ ποτὸν οὔθ' 
ὑποζυγίοις ἔχοντες, ἀθρόοι κατέβαινον ἐπὶ τὸν ποταμόν, 
οἱ μὲν ἀξίνας, οἱ δὲ πελέκεις, ἔνιοι δὲ καὶ ξίφη καὶ λόγχας  
ἅμα τοῖς ὑδρίοις ἀναλαβόντες, ὡς καὶ διὰ μάχης ὑδρευ-
σόμενοι. τούτοις τὸ πρῶτον ὀλίγοι προσεμάχοντο τῶν 
πολεμίων· ἔτυχον γὰρ ἀριστῶντες οἱ πολλοὶ μετὰ λουτρόν, 
οἱ δ' ἐλούοντο· ῥήγνυσι γὰρ αὐτόθι ναμάτων θερμῶν πηγὰς 
ὁ χῶρος· καὶ μέρος τι περὶ ταῦτα τοὺς βαρβάρους εὐπα-
θοῦντας καὶ πανηγυρίζοντας ἡδονῇ καὶ θαύματι τοῦ τό-
που κατέλαβον οἱ Ῥωμαῖοι. πρὸς δὲ τὴν κραυγὴν πλει-
όνων συντρεχόντων, τῷ τε Μαρίῳ χαλεπὸν ἦν ἔτι τοὺς 
στρατιώτας ἐπισχεῖν περὶ τῶν οἰκετῶν δεδιότας, καὶ τῶν 
πολεμίων τὸ μαχιμώτατον μέρος, ὑφ' οὗ προήττηντο 
Ῥωμαῖοι μετὰ Μαλλίου καὶ Καιπίωνος πρότερον—Ἄμ-
βρωνες ὠνομάζοντο, καὶ πλῆθος ὑπὲρ τρισμυρίους αὐ-
τοὶ καθ' ἑαυτοὺς ἦσαν—, ἀναΐξαντες ἐπὶ τὰς πανοπλίας 
ἐχώρουν. τὰ μὲν οὖν σώματα πλησμονῇ βεβαρημένοι, 
τοῖς δὲ φρονήμασι γαῦροι καὶ διακεχυμένοι πρὸς τὸν 
ἄκρατον, οὐκ ἀτάκτοις οὐδὲ μανιώδεσι φερόμενοι δρό-
μοις οὐδ' ἄναρθρον ἀλαλαγμὸν ἱέντες, ἀλλὰ κρούοντες 
ῥυθμῷ τὰ ὅπλα καὶ συναλλόμενοι, πάντες ἅμα τὴν αὑ-
τῶν ἐφθέγγοντο πολλάκις προσηγορίαν Ἄμβρωνες, εἴτ' 
ἀνακαλούμενοι σφᾶς αὐτούς, εἴτε τοὺς πολεμίους τῇ 
προδηλώσει προεκφοβοῦντες. τῶν δ' Ἰταλικῶν πρῶτοι 
καταβαίνοντες ἐπ' αὐτοὺς Λίγυες, ὡς ἤκουσαν βοώντων 
καὶ συνῆκαν, ἀντεφώνουν καὶ αὐτοὶ τὴν πάτριον ἐπί-
κλησιν αὐτῶν εἶναι· σφᾶς γὰρ αὐτοὺς οὕτως κατὰ γένος 
ὀνομάζουσι Λίγυες. πυκνὸν οὖν καὶ παράλληλον ἀντ-
ήχει πρὶν εἰς χεῖρας συνελθεῖν τὸ ἀναφώνημα· καὶ τῶν 
στρατιωτῶν ἑκατέροις ἀνὰ μέρος συναναφθεγγομένων καὶ 
φιλοτιμουμένων πρῶτον ἀλλήλους τῷ μεγέθει τῆς βοῆς  
ὑπερβαλέσθαι, παρώξυνε καὶ διηρέθιζε τὸν θυμὸν ἡ 
κραυγή. τοὺς μὲν οὖν Ἄμβρωνας διέσπασε τὸ ῥεῖθρον· 
οὐ γὰρ ἔφθασαν εἰς τάξιν καταστῆναι διαβάντες, ἀλλὰ 
τοῖς πρώτοις εὐθὺς μετὰ δρόμου τῶν Λιγύων προσπε-
σόντων, ἐν χερσὶν ἦν ἡ μάχη· τοῖς δὲ Λίγυσι τῶν Ῥω-
μαίων ἐπιβοηθούντων καὶ φερομένων ἄνωθεν ἐπὶ τοὺς 
βαρβάρους, βιασθέντες ἐτράποντο. καὶ πλεῖστοι μὲν αὐ-
τοῦ περὶ τὸ ῥεῖθρον ὠθούμενοι κατ' ἀλλήλων ἐπαίοντο 
καὶ κατεπίμπλασαν φόνου καὶ νεκρῶν τὸν ποταμόν, τοὺς 
δὲ διαβάντες οἱ Ῥωμαῖοι μὴ τολμῶντας ἀναστρέφειν 
ἔκτεινον, ἄχρι τοῦ στρατοπέδου καὶ τῶν ἁμαξῶν φεύγον-
τας. ἐνταῦθα δ' αἱ γυναῖκες ἀπαντῶσαι μετὰ ξιφῶν 
καὶ πελέκεων, δεινὸν τετριγυῖαι καὶ περίθυμον, ἠμύνον-
το τοὺς φεύγοντας ὁμοίως καὶ τοὺς διώκοντας, τοὺς μὲν 
ὡς προδότας, τοὺς δ' ὡς πολεμίους, ἀναπεφυρμέναι μαχο-
μένοις καὶ χερσὶ γυμναῖς τούς τε θυρεοὺς τῶν Ῥωμαίων 
ἀποσπῶσαι καὶ τῶν ξιφῶν ἐπιλαμβανόμεναι, καὶ τραύ-
ματα καὶ διακοπὰς σωμάτων ὑπομένουσαι, μέχρι τελευ-
τῆς ἀήττητοι τοῖς θυμοῖς. τὴν μὲν οὖν παραποτάμιον 
μάχην οὕτω κατὰ τύχην μᾶλλον ἢ γνώμῃ τοῦ στρατη-
γοῦ γενέσθαι λέγουσιν. 
  Ἐπεὶ δὲ πολλοὺς τῶν Ἀμβρώνων οἱ Ῥωμαῖοι δια-
φθείραντες ἀνεχώρησαν ὀπίσω καὶ σκότος ἐπέσχεν, οὐχ 
ὥσπερ ἐπ' εὐτυχήματι τοσούτῳ τὸν στρατὸν ἐδέξαντο 
παιᾶνες ἐπινίκιοι καὶ πότοι κατὰ σκηνὰς καὶ φιλοφρο-
σύναι περὶ δεῖπνα καὶ τὸ πάντων ἥδιστον ἀνδράσιν εὐ-
τυχῶς μεμαχημένοις, ὕπνος ἤπιος, ἀλλ' ἐκείνην μάλιστα 
τὴν νύκτα φοβερὰν καὶ ταραχώδη διήγαγον. ἦν μὲν γὰρ 
αὐτοῖς ἀχαράκωτον τὸ στρατόπεδον καὶ ἀτείχιστον, ἀπ- 
ελείποντο δὲ τῶν βαρβάρων ἔτι πολλαὶ μυριάδες ἀήττη-
τοι, καὶ συμμεμειγμένων τούτοις ὅσοι διαπεφεύγεσαν 
τῶν Ἀμβρώνων, ὀδυρμὸς ἦν διὰ νυκτὸς οὐ κλαυθμοῖς 
οὐδὲ στεναγμοῖς ἀνθρώπων ἐοικώς, ἀλλὰ θηρομιγής τις 
ὠρυγὴ καὶ βρύχημα μεμειγμένον ἀπειλαῖς καὶ θρήνοις 
ἀναπεμπόμενον ἐκ πλήθους τοσούτου τά τε πέριξ ὄρη 
καὶ τὰ κοῖλα τοῦ ποταμοῦ περιεφώνει. καὶ κατεῖχε φρι-
κώδης ἦχος τὸ πεδίον, τοὺς δὲ Ῥωμαίους δέος αὐτόν τε 
τὸν Μάριον ἔκπληξις, ἄκοσμόν τινα καὶ ταραχώδη νυ-
κτομαχίαν προσδεχόμενον. οὐ μὴν ἐπῆλθον οὔτε νυκτὸς 
οὔτε τῆς ἐπιούσης ἡμέρας, ἀλλὰ συντάττοντες ἑαυτοὺς 
καὶ παρασκευαζόμενοι διετέλουν. ἐν τούτῳ δὲ Μάριος, 
ἦσαν γὰρ ἐκ κεφαλῆς τῶν βαρβάρων νάπαι περικλινεῖς 
καὶ κατάσκιοι δρυμοῖς αὐλῶνες, ἐνταῦθα Κλαύδιον Μάρ-
κελλον ἐκπέμπει μετὰ τρισχιλίων ὁπλιτῶν, ἐνεδρεῦσαι 
κελεύσας κρύφα καὶ μαχομένοις ἐξόπισθεν ἐπιφανῆναι. 
τοὺς δ' ἄλλους δειπνήσαντας ἐν ὥρᾳ καὶ κοιμηθέντας 
ἅμ' ἡμέρᾳ συνέταττε πρὸ τοῦ χάρακος ἀγαγών, καὶ προ-
εξέπεμπε τοὺς ἱππέας εἰς τὸ πεδίον. θεασάμενοι δ' οἱ 
Τεύτονες οὐκ ἠνέσχοντο καταβαίνοντας αὐτοῖς ἐξ ἴσου 
διαγωνίζεσθαι τοὺς Ῥωμαίους, ἀλλὰ σὺν τάχει καὶ δι' 
ὀργῆς ὁπλισάμενοι τῷ λόφῳ προσέβαλον. ὁ δὲ Μάριος 
ἑκασταχοῦ διαπέμπων τοὺς ἡγεμόνας ἑστάναι καὶ καρ-
τερεῖν παρεκάλει, πελασάντων δ' εἰς ἐφικτὸν ἐξακοντί-
σαι τοὺς ὑσσούς, εἶτα χρῆσθαι ταῖς μαχαίραις καὶ τοῖς 
θυρεοῖς ἀντερείσαντας βιάζεσθαι· τῶν γὰρ τόπων ἐπι-
σφαλῶν ὄντων ἐκείνοις, οὔτε τόνον ἕξειν τὰς πληγὰς 
οὔτε ῥώμην τὸν συνασπισμόν, ἐν περιτροπῇ καὶ σάλῳ 
τῶν σωμάτων ὄντων διὰ τὴν ἀνωμαλίαν. ταῦθ' ἅμα παρ-
ῄνει καὶ δρῶν ἑωρᾶτο πρῶτος· οὐδενὸς γὰρ ἤσκητο 
χεῖρον τὸ σῶμα, καὶ πάντας πολὺ τῇ τόλμῃ παρήλλαττεν.  
  Ὡς οὖν ἀντιστάντες αὐτοῖς οἱ Ῥωμαῖοι καὶ συμ-
πεσόντες ἔσχον ἄνω φερομένους, ἐκθλιβόμενοι κατὰ 
μικρὸν ὑπεχώρουν εἰς τὸ πεδίον· καὶ τῶν πρώτων ἤδη 
καθισταμένων εἰς τάξιν ἐν τοῖς ἐπιπέδοις, βοὴ καὶ δια-
σπασμὸς ἦν περὶ τοὺς ὄπισθεν. ὁ γὰρ καιρὸς οὐκ ἔλαθε 
τὸν Μάρκελλον, ἀλλὰ τῆς κραυγῆς ὑπὲρ τοὺς λόφους 
ἄνω φερομένης, ἀναστήσας τοὺς μετ' αὐτοῦ δρόμῳ καὶ 
ἀλαλαγμῷ προσέπιπτε κατὰ νώτου, κτείνων τοὺς ἐσχά-
τους. οἱ δὲ τοὺς πρὸ αὑτῶν ἐπισπώμενοι, ταχὺ πᾶν τὸ 
στράτευμα ταραχῆς ἐνέπλησαν, οὐ πολύν τε χρόνον ἠν-
έσχοντο παιόμενοι διχόθεν, ἀλλὰ τὴν τάξιν λύσαντες 
ἔφευγον. οἱ δὲ Ῥωμαῖοι διώκοντες αὐτῶν μὲν ὑπὲρ δέκα 
μυριάδας ἢ ζῶντας εἷλον ἢ κατέβαλον, σκηνῶν δὲ καὶ 
ἁμαξῶν καὶ χρημάτων κρατήσαντες, ὅσα μὴ διεκλάπη, 
Μάριον λαβεῖν ἐψηφίσαντο. καὶ δωρεᾶς ταύτης λαμπρο-
τάτης τυχών, οὐδὲν ἄξιον ἔχειν ὧν ἐστρατήγησεν ἐνομίσθη 
διὰ τὸ τοῦ κινδύνου μέγεθος. ἕτεροι δὲ περὶ τῆς δωρεᾶς 
τῶν λαφύρων οὐχ ὁμολογοῦσιν οὐδὲ περὶ τοῦ πλήθους τῶν 
πεσόντων. Μασσαλιήτας μέντοι λέγουσι τοῖς ὀστέοις 
περιθριγκῶσαι τοὺς ἀμπελῶνας, τὴν δὲ γῆν, τῶν νεκρῶν 
καταναλωθέντων ἐν αὐτῇ καὶ διὰ χειμῶνος ὄμβρων 
ἐπιπεσόντων, οὕτως ἐκλιπανθῆναι καὶ γενέσθαι διὰ 
βάθους περίπλεω τῆς σηπεδόνος ἐνδύσης, ὥστε καρπῶν 
ὑπερβάλλον εἰς ὥρας πλῆθος ἐξενεγκεῖν, καὶ μαρτυρῆσαι 
τῷ Ἀρχιλόχῳ (fr. 148 B.4) λέγοντι πιαίνεσθαι πρὸς τοῦ 
τοιούτου τὰς ἀρούρας. ἐπιεικῶς δὲ ταῖς μεγάλαις μάχαις 
ἐξαισίους ὑετοὺς ἐπικαταρρήγνυσθαι λέγουσιν, εἴτε δαι- 
μονίου τινὸς τὴν γῆν καθαροῖς καὶ διιπετέσιν ἁγνίζοντος 
ὕδασι καὶ κατακλύζοντος, εἴτε τοῦ φόνου καὶ τῆς σηπεδό-
νος ἐξανιείσης ὑγρὰν καὶ βαρεῖαν ἀναθυμίασιν, ἣ τὸν ἀέρα 
συνίστησιν, εὔτρεπτον ὄντα καὶ ῥᾴδιον μεταβάλλειν ἀπὸ 
σμικροτάτης ἐπὶ πλεῖστον ἀρχῆς. 
  Μετὰ δὲ τὴν μάχην ὁ Μάριος τῶν βαρβαρικῶν 
ὅπλων καὶ λαφύρων τὰ μὲν ἐκπρεπῆ καὶ ὁλόκληρα καὶ 
πομπικὴν ὄψιν τῷ θριάμβῳ δυνάμενα παρασχεῖν ἐπέλεξε, 
τῶν δ' ἄλλων ἐπὶ πυρᾶς μεγάλης κατασωρεύσας τὸ 
πλῆθος, ἔθυσε θυσίαν μεγαλοπρεπῆ. καὶ τοῦ στρατοῦ 
περιεστῶτος ἐν ὅπλοις ἐστεφανωμένου, περιζωσάμενος 
αὐτὸς ὥσπερ ἔθος ἐστίν, ἀναβαλὼν τὴν περιπόρφυρον 
καὶ λαβὼν δᾷδα καιομένην καὶ δι' ἀμφοτέρων τῶν χει-
ρῶν ἀνασχὼν πρὸς τὸν οὐρανόν, ἔμελλεν ὑφήσειν τῇ 
πυρᾷ· καὶ προσελαύνοντες ἵπποις ἑωρῶντο φίλοι σὺν 
τάχει πρὸς αὐτόν, ὥστε πολλὴν γενέσθαι σιωπὴν καὶ 
προσδοκίαν ἁπάντων. ἐπεὶ δ' ἐγγὺς ἦσαν, ἀποπηδήσαν-
τες ἐδεξιοῦντο τὸν Μάριον, εὐαγγελιζόμενοι τὸ πέμπτον 
αὐτὸν ὕπατον ᾑρῆσθαι, καὶ γράμματα περὶ τούτων ἀπ-
έδοσαν. μεγάλης οὖν χαρᾶς τοῖς ἐπινικίοις προσγενομέ-
νης, ὅ τε στρατὸς ὑφ' ἡδονῆς ἐνοπλίῳ τινὶ κρότῳ καὶ 
πατάγῳ συνηλάλαξαν, καὶ τῶν ἡγεμόνων τὸν Μάριον 
αὖθις ἀναδούντων δάφνης στεφάνοις, ἀνῆψε τὴν πυρὰν 
καὶ τὴν θυσίαν ἐπετελείωσεν. 
  Ἡ δὲ μηθὲν ἐῶσα τῶν μεγάλων εὐτυχημάτων 
ἄκρατον εἰς ἡδονὴν καὶ καθαρόν, ἀλλὰ μείξει κακῶν καὶ 
ἀγαθῶν ποικίλλουσα τὸν ἀνθρώπινον βίον, ἢ τύχη τις ἢ 
νέμεσις ἢ πραγμάτων ἀναγκαία φύσις, οὐ πολλαῖς ὕστερον  
ἡμέραις ἐπήγαγε τῷ Μαρίῳ τὴν περὶ Κάτλου τοῦ συν-
άρχοντος ἀγγελίαν, ὥσπερ ἐν εὐδίᾳ καὶ γαλήνῃ νέφος 
αὖθις ἕτερον φόβον καὶ χειμῶνα τῇ Ῥώμῃ περιστήσασα. 
ὁ γὰρ δὴ Κάτλος ἀντικαθήμενος τοῖς Κίμβροις, τὰς μὲν 
ὑπερβολὰς τῶν Ἄλπεων ἀπέγνω φυλάσσειν, μὴ κατὰ 
πολλὰ τὴν δύναμιν μέρη διαιρεῖν ἀναγκαζόμενος ἀσθε-
νὴς γένοιτο, καταβὰς δ' εὐθὺς εἰς τὴν Ἰταλίαν, καὶ τὸν 
Νατισῶνα ποταμὸν λαβὼν πρὸ αὑτοῦ καὶ φραξάμενος 
πρὸς τὰς διαβάσεις ἑκατέρωθεν ἰσχυροῖς χαρακώμασιν, 
ἔζευξε τὸν πόρον, ὡς ἐπιβοηθεῖν εἴη τοῖς πέραν, εἰ πρὸς 
τὰ φρούρια βιάζοιντο διὰ τῶν στενῶν οἱ βάρβαροι. τοῖς 
δὲ τοσοῦτον περιῆν ὑπεροψίας καὶ θράσους κατὰ τῶν 
πολεμίων, ὥστε ῥώμην καὶ τόλμαν ἐπιδεικνύμενοι μᾶλ-
λον ἢ πράττοντές τι τῶν ἀναγκαίων, γυμνοὶ μὲν ἠνεί-
χοντο νιφόμενοι καὶ διὰ πάγων καὶ χιόνος βαθείας τοῖς 
ἄκροις προσέβαινον, ἄνωθεν δὲ τοὺς θυρεοὺς πλατεῖς 
ὑποτιθέντες τοῖς σώμασιν, εἶτ' ἀφιέντες αὑτούς, ὑπεφέ-
ροντο κατὰ κρημνῶν ὀλισθήματα καὶ λισσάδας ἀχανεῖς 
ἐχόντων. ὡς δὲ παραστρατοπεδεύσαντες ἐγγὺς καὶ κατα-
σκεψάμενοι τὸν πόρον ἤρξαντο χοῦν, καὶ τοὺς πέριξ 
λόφους ἀναρρηγνύντες, ὥσπερ οἱ γίγαντες, ἅμα δένδρα 
πρόρριζα καὶ κρημνῶν σπαράγματα καὶ γῆς κολωνοὺς 
ἐφόρουν εἰς τὸν ποταμόν, ἐκθλίβοντες τὸ ῥεῦμα καὶ τοῖς 
ἐρείδουσι τὰ ζεύγματα βάθροις ἐφιέντες βάρη μεγάλα, 
συρόμενα κατὰ ῥοῦν καὶ τινάττοντα ταῖς πληγαῖς τὴν 
γέφυραν, ἀποδειλιάσαντες οἱ πλεῖστοι τῶν στρατιωτῶν 
ἐξέλειπον τὸ μέγα στρατόπεδον καὶ ἀνεχώρουν. ἔνθα δὴ 
Κάτλος ἔδειξεν ἑαυτόν, ὥσπερ χρὴ τὸν ἀγαθὸν καὶ τέ-
λειον ἄρχοντα, τὴν αὑτοῦ δόξαν ἐν ὑστέρῳ τῆς τῶν πολι- 
τῶν τιθέμενον. ἐπεὶ γὰρ οὐκ ἔπειθε τοὺς στρατιώτας μέ-
νειν, ἀλλ' ἑώρα περιδεῶς ἀναζευγνύντας, ἄρασθαι κελεύ-
σας τὸν ἀετὸν εἰς τοὺς πρώτους τῶν ἀπερχομένων ὥρ-
μησε δρόμῳ καὶ πρῶτος ἡγεῖτο, βουλόμενος αὑτοῦ τὸ 
αἰσχρόν, ἀλλὰ μὴ τῆς πατρίδος γενέσθαι, καὶ δοκεῖν μὴ 
φεύγοντας, ἀλλ' ἑπομένους τῷ στρατηγῷ ποιεῖσθαι τὴν 
ἀποχώρησιν. οἱ δὲ βάρβαροι τὸ μὲν πέραν τοῦ Νατισῶνος 
φρούριον ἐπελθόντες ἔλαβον, καὶ τοὺς αὐτόθι Ῥωμαίους 
ἀνδρῶν κρατίστους γενομένους καὶ προκινδυνεύσαντας 
ἀξίως τῆς πατρίδος θαυμάσαντες ὑποσπόνδους ἀφῆκαν, 
ὀμόσαντες τὸν χαλκοῦν ταῦρον, ὃν ὕστερον ἁλόντα μετὰ 
τὴν μάχην εἰς τὴν Κάτλου φασὶν οἰκίαν ὥσπερ ἀκροθί-
νιον τῆς νίκης κομισθῆναι. τὴν δὲ χώραν ἔρημον βοη-
θείας ἐπιχυθέντες ἐπόρθουν. 
  Ἐπὶ τούτοις ἐκαλεῖτο Μάριος εἰς τὴν Ῥώμην· καὶ 
παραγενόμενος, πάντων αὐτὸν οἰομένων θριαμβεύσειν 
καὶ τῆς βουλῆς προθύμως ψηφισαμένης, οὐκ ἠξίωσεν, 
εἴτε τοὺς στρατιώτας καὶ συναγωνιστὰς ἀποστερῆσαι 
τῆς φιλοτιμίας μὴ βουλόμενος, εἴτε πρὸς τὰ παρόντα 
θαρρύνων τὸ πλῆθος, ὡς τῇ τύχῃ τῆς πόλεως παρα-
κατατιθέμενος τὴν τῶν πρώτων κατορθωμάτων δόξαν, ἐν 
τοῖς δευτέροις λαμπροτέραν ἀποδοθησομένην. διαλεχθεὶς 
δὲ τὰ πρέποντα τῷ καιρῷ καὶ πρὸς τὸν Κάτλον ἐξορ-
μήσας, τοῦτόν τε παρεθάρρυνε καὶ τοὺς αὑτοῦ μετ-
επέμπετο στρατιώτας ἐκ Γαλατίας. ὡς δ' ἀφίκοντο, δια-
βὰς τὸν Ἠριδανὸν εἴργειν ἐπειρᾶτο τῆς ἐντὸς Ἰταλίας 
τοὺς βαρβάρους. οἱ δὲ τοὺς Τεύτονας ἐκδέχεσθαι καὶ 
θαυμάζειν ὡς βραδυνόντων φάσκοντες, ἀνεβάλλοντο τὴν 
μάχην, εἴτ' ἀγνοοῦντες ὄντως τὴν ἐκείνων φθοράν, εἴτε  
βουλόμενοι δοκεῖν ἀπιστεῖν. καὶ γὰρ τοὺς ἀγγέλλοντας 
ᾐκίζοντο δεινῶς, καὶ τὸν Μάριον ᾔτουν πέμψαντες ἑαυ-
τοῖς καὶ τοῖς ἀδελφοῖς χώραν καὶ πόλεις ἱκανὰς ἐνοικεῖν. 
ἐρομένου δὲ τοῦ Μαρίου τοὺς πρέσβεις περὶ τῶν ἀδελφῶν, 
κἀκείνων ὀνομασάντων τοὺς Τεύτονας, οἱ μὲν ἄλλοι 
πάντες ἐγέλασαν, ὁ δὲ Μάριος ἔσκωψεν εἰπών· ”ἐᾶτε 
τοίνυν τοὺς ἀδελφούς· ἔχουσι γὰρ γῆν ἐκεῖνοι καὶ διὰ 
παντὸς ἕξουσι, παρ' ἡμῶν λαβόντες.” οἱ δὲ πρέσβεις τὴν 
εἰρωνείαν 〈οὐ〉 συνέντες, ἐλοιδόρουν αὐτὸν ὡς δίκην 
ὑφέξοντα, Κίμβροις μὲν αὐτίκα, Τεύτοσι δ' ὅταν παρα-
γένωνται. „καὶ μὴν πάρεισιν“ ὁ Μάριος ἔφη ”καὶ οὐχ 
ἕξει καλῶς ὑμῖν ἀπαλλαγῆναι πρότερον ἢ τοὺς ἀδελφοὺς 
ἀσπάσασθαι.” καὶ ταῦτ' εἰπὼν ἐκέλευσε τοὺς βασιλεῖς 
τῶν Τευτόνων προσαχθῆναι δεδεμένους· ἑάλωσαν γὰρ 
ἐν ταῖς Ἄλπεσι φεύγοντες ὑπὸ Σηκουανῶν. 
  Ὡς δ' ἀπηγγέλθη ταῦτα τοῖς Κίμβροις, εὐθὺς ἐξ 
ἀρχῆς ἐχώρουν ἐπὶ τὸν Μάριον, ἡσυχάζοντα καὶ διαφυ-
λάττοντα τὸ στρατόπεδον. λέγεται δ' εἰς ἐκείνην τὴν 
μάχην πρῶτον ὑπὸ Μαρίου καινοτομηθῆναι τὸ περὶ τοὺς 
ὑσσούς. τὸ γὰρ εἰς τὸν σίδηρον ἔμβλημα τοῦ ξύλου πρό-
τερον μὲν ἦν δυσὶ περόναις κατειλημμένον σιδηραῖς, τότε 
δ' ὁ Μάριος τὴν μὲν ὥσπερ εἶχεν εἴασε, τὴν δ' ἑτέραν ἐξ-
ελὼν ξύλινον ἧλον εὔθραυστον ἀντ' αὐτῆς ἐνέβαλε, τεχ-
νάζων προσπεσόντα τὸν ὑσσὸν τῷ θυρεῷ τοῦ πολεμίου 
μὴ μένειν ὀρθόν, ἀλλὰ τοῦ ξυλίνου κλασθέντος ἥλου 
καμπὴν γίνεσθαι περὶ τὸν σίδηρον καὶ παρέλκεσθαι τὸ 
δόρυ, διὰ τὴν στρεβλότητα τῆς αἰχμῆς ἐνεχόμενον. 
  Βοιῶριξ δ' ὁ τῶν Κίμβρων βασιλεὺς ὀλιγοστὸς προσ- 
ιππεύσας τῷ στρατοπέδῳ, προὐκαλεῖτο τὸν Μάριον ἡμέ-
ραν ὁρίσαντα καὶ τόπον προελθεῖν καὶ διαγωνίσασθαι 
περὶ τῆς χώρας. τοῦ δὲ Μαρίου φήσαντος οὐδέποτε 
Ῥωμαίους συμβούλοις κεχρῆσθαι περὶ μάχης τοῖς πολε-
μίοις, οὐ μὴν ἀλλὰ καὶ χαριεῖσθαι τοῦτο Κίμβροις, ἡμέραν 
μὲν ἔθεντο τὴν ἀπ' ἐκείνης τρίτην, χώραν δὲ τὸ πεδίον τὸ 
περὶ Βερκέλλας, Ῥωμαίοις μὲν ἐπιτήδειον ἐνιππάσασθαι, 
τῶν δ' ἀνάχυσιν τῷ πλήθει παρασχεῖν. τηρήσαντες οὖν 
τὸν ὡρισμένον χρόνον ἀντιπαρετάσσοντο, Κάτλος μὲν 
ἔχων δισμυρίους καὶ τριακοσίους στρατιώτας, οἱ δὲ Μα-
ρίου δισχίλιοι μὲν ἐπὶ τρισμυρίοις ἐγένοντο, περιέσχον 
δὲ τὸν Κάτλον ἐν μέσῳ, νεμηθέντες εἰς ἑκάτερον κέρας, 
ὡς Σύλλας, ἠγωνισμένος ἐκείνην τὴν μάχην, γέγραφε 
(HRR I2 196). καί φησι τὸν Μάριον ἐλπίσαντα τοῖς ἄκροις 
μάλιστα καὶ κατὰ κέρας συμπεσεῖν τὰς φάλαγγας, ὅπως 
ἴδιος ἡ νίκη τῶν ἐκείνου στρατιωτῶν γένοιτο, καὶ μὴ 
μετάσχοι τοῦ ἀγῶνος ὁ Κάτλος μηδὲ προσμείξειε τοῖς 
πολεμίοις, κόλπωμα τῶν μέσων ὥσπερ εἴωθεν ἐν μεγά-
λοις μετώποις λαμβανόντων, οὕτω διαστῆσαι τὰς δυνά-
μεις· ὅμοια δὲ καὶ τὸν Κάτλον αὐτὸν (HRR I2 191) ἀπο-
λογεῖσθαι περὶ τούτων ἱστοροῦσι, πολλὴν κατηγοροῦντα 
τοῦ Μαρίου κακοήθειαν πρὸς αὐτόν. τοῖς δὲ Κίμβροις 
τὸ μὲν πεζὸν ἐκ τῶν ἐρυμάτων καθ' ἡσυχίαν προῄει, 
βάθος ἴσον τῷ μετώπῳ ποιούμενον· ἑκάστη γὰρ ἐπέσχε 
πλευρὰ σταδίους τριάκοντα τῆς παρατάξεως· οἱ δ' ἱπ-
πεῖς μύριοι καὶ πεντακισχίλιοι τὸ πλῆθος ὄντες ἐξήλα-
σαν λαμπροί, κράνη μὲν εἰκασμένα θηρίων φοβερῶν 
χάσμασι καὶ προτομαῖς ἰδιομόρφοις ἔχοντες, ἃς ἐπαιρό-
μενοι λόφοις πτερωτοῖς εἰς ὕψος ἐφαίνοντο μείζους, θώ- 
ραξι δὲ κεκοσμημένοι σιδηροῖς, θυρεοῖς δὲ λευκοῖς στίλ-
βοντες. ἀκόντισμα δ' ἦν ἑκάστῳ διβολία, συμπεσόντες 
δὲ μεγάλαις ἐχρῶντο καὶ βαρείαις μαχαίραις. 
  Τότε δ' οὐχὶ κατὰ στόμα προσεφέροντο τοῖς Ῥω-
μαίοις, ἀλλ' ἐκκλίνοντες ἐπὶ δεξιὰ ὑπῆγον αὑτοὺς κατὰ 
μικρόν, ἐμβάλλοντες εἰς τὸ μέσον αὐτῶν τε καὶ τῶν 
πεζῶν ἐξ ἀριστερᾶς παρατεταγμένων. καὶ συνεῖδον μὲν 
οἱ τῶν Ῥωμαίων στρατηγοὶ τὸν δόλον, ἐπισχεῖν δὲ τοὺς 
στρατιώτας οὐκ ἔφθησαν, ἀλλ' ἑνὸς ἐκβοήσαντος, ὅτι 
φεύγουσιν οἱ πολέμιοι, πάντες ὥρμησαν διώκειν. καὶ τὸ 
πεζὸν ἐν τούτῳ τῶν βαρβάρων ἐπῄει καθάπερ πέλαγος 
ἀχανὲς κινούμενον. ἐνταῦθα νιψάμενος ὁ Μάριος τὰς 
χεῖρας καὶ πρὸς τὸν οὐρανὸν ἀνασχών, εὔξατο τοῖς θεοῖς 
καθ' ἑκατόμβης· εὔξατο δὲ καὶ Κάτλος ὁμοίως ἀνασχὼν 
τὰς χεῖρας καθιερώσειν τὴν τύχην τῆς ἡμέρας ἐκείνης. 
τὸν δὲ Μάριον καὶ θύσαντα λέγεται, τῶν ἱερῶν αὐτῷ 
δειχθέντων, μέγα φθεγξάμενον εἰπεῖν· „ἐμὴ 〈ἡ〉 νίκη.“ 
γενομένης δὲ τῆς ἐφόδου πρᾶγμα νεμεσητὸν παθεῖν τὸν 
Μάριον οἱ περὶ Σύλλαν ἱστοροῦσι· κονιορτοῦ γὰρ ἀρ-
θέντος οἷον εἰκὸς ἀπλέτου καὶ τῶν στρατοπέδων ἀπο-
κεκρυμμένων, ἐκεῖνον μέν, ὡς τὸ πρῶτον ὥρμησε πρὸς 
τὴν δίωξιν, ἐπισπασάμενον τὴν δύναμιν ἀστοχῆσαι τῶν 
πολεμίων, καὶ παρενεχθέντα τῆς φάλαγγος ἐν τῷ πεδίῳ 
διαφέρεσθαι πολὺν χρόνον· τῷ δὲ Κάτλῳ τοὺς βαρβά-
ρους ἀπὸ τύχης συρραγῆναι, καὶ γενέσθαι τὸν ἀγῶνα 
κατ' ἐκεῖνον καὶ τοὺς ἐκείνου μάλιστα στρατιώτας, ἐν οἷς 
αὐτὸς ὁ Σύλλας τετάχθαι φησί (HRR I2 197)· συναγω- 
νίσασθαι δὲ τοῖς Ῥωμαίοις τὸ καῦμα καὶ τὸν ἥλιον ἀντι-
λάμποντα τοῖς Κίμβροις. δεινοὶ γὰρ ὄντες ὑπομεῖναι κρύη 
καὶ τόποις ἐντεθραμμένοι σκιεροῖς ὡς λέλεκται (11, 9) καὶ 
ψυχροῖς, ἀνετρέποντο πρὸς τὸ θάλπος, ἱδρῶτά τε μετ' 
ἄσθματος πολὺν ἐκ τῶν σωμάτων ἀφιέντες, καὶ τοὺς θυ-
ρεοὺς προβαλλόμενοι πρὸ τῶν προσώπων, ἅτε δὴ καὶ 
μετὰ τροπὰς θέρους τῆς μάχης γενομένης, ἃς ἄγουσι Ῥω-
μαῖοι πρὸ τριῶν ἡμερῶν τῆς νουμηνίας τοῦ νῦν μὲν 
Αὐγούστου, τότε δὲ Σεξτιλίου μηνός. ὤνησε δὲ καὶ πρὸς 
τὸ θαρρεῖν ὁ κονιορτός, ἀποκρύψας τοὺς πολεμίους· οὐ 
γὰρ κατεῖδον ἐκ πολλοῦ τὸ πλῆθος αὐτῶν, ἀλλὰ δρόμῳ 
τοῖς καθ' αὑτοὺς ἕκαστοι προσμείξαντες, ἐν χερσὶν ἦσαν 
ὑπὸ τῆς ὄψεως μὴ προεκφοβηθέντες. οὕτω δ' ἦσαν διά-
πονοι τὰ σώματα καὶ κατηθληκότες, ὡς μήθ' ἱδροῦντά 
τινα μήτ' ἀσθμαίνοντα Ῥωμαίων ὀφθῆναι, διὰ πνίγους 
τοσούτου καὶ μετὰ δρόμου τῆς συρράξεως γενομένης, ὡς 
τὸν Κάτλον αὐτὸν ἱστορεῖν (HRR I2 191) λέγουσι μεγα-
λύνοντα τοὺς στρατιώτας. 
  Τὸ μὲν οὖν πλεῖστον μέρος καὶ μαχιμώτατον τῶν 
πολεμίων αὐτοῦ κατεκόπη· καὶ γὰρ ἦσαν ὑπὲρ τοῦ μὴ 
διασπᾶσθαι τὴν τάξιν οἱ πρόμαχοι μακραῖς ἁλύσεσι πρὸς 
ἀλλήλους συνεχόμενοι, διὰ τῶν ζωστήρων ἀναδεδεμέναις· 
τοὺς δὲ φεύγοντας ὤσαντες πρὸς τὸ χαράκωμα, τραγι-
κωτάτοις ἐνετύγχανον πάθεσιν. αἱ γὰρ γυναῖκες ἐπὶ τῶν 
ἁμαξῶν μελανείμονες ἐφεστῶσαι, τούς τε φεύγοντας 
ἔκτεινον, αἱ μὲν ἄνδρας, αἱ δ' ἀδελφούς, αἱ δὲ πατέρας, καὶ 
τὰ νήπια τῶν τέκνων ἀπάγχουσαι ταῖς χερσὶν ἐρρίπτουν 
ὑπὸ τοὺς τροχοὺς καὶ τοὺς πόδας τῶν ὑποζυγίων, αὑτὰς 
δ' ἀπέσφαττον. μίαν δέ φασιν ἐξ ἄκρου ῥυμοῦ κρεμαμένην 
τὰ παιδία τῶν αὑτῆς σφυρῶν ἀφημμένα βρόχοις ἑκατέ- 
ρωθεν ἠρτῆσθαι· τοὺς δ' ἄνδρας ἀπορίᾳ δένδρων τοῖς 
κέρασι τῶν βοῶν, τοὺς δὲ τοῖς σκέλεσι προσδεῖν τοὺς 
αὑτῶν τραχήλους, εἶτα κέντρα προσφέροντας ἐξαλλο-
μένων τῶν βοῶν ἐφελκομένους καὶ πατουμένους ἀπόλλυ-
σθαι. πλὴν καίπερ οὕτως αὐτῶν διαφθαρέντων, ἑάλωσαν 
ὑπὲρ ἓξ μυριάδας· αἱ δὲ τῶν πεσόντων ἐλέγοντο δὶς 
τοσαῦται γενέσθαι. 
  Τὰ μὲν οὖν χρήματα διήρπασαν οἱ Μαρίου στρατιῶται, 
τὰ δὲ λάφυρα καὶ τὰς σημαίας καὶ τὰς σάλπιγγας εἰς τὸ 
Κάτλου στρατόπεδον ἀνενεχθῆναι λέγουσιν· ᾧ καὶ μά-
λιστα τεκμηρίῳ χρῆσθαι τὸν Κάτλον (HRR I2 191), ὡς 
κατ' αὐτὸν ἡ νίκη γένοιτο. καὶ μέντοι καὶ τοῖς στρατιώταις 
ὡς ἔοικεν ἐμπεσούσης ἔριδος, ᾑρέθησαν οἷον διαιτηταὶ 
πρέσβεις Παρμητῶν παρόντες, οὓς οἱ Κάτλου διὰ τῶν 
πολεμίων νεκρῶν ἄγοντες ἐπεδείκνυντο τοῖς ἑαυτῶν ὑσ-
σοῖς διαπεπαρμένους· γνώριμοι δ' ἦσαν ὑπὸ γραμμάτων, 
τοὔνομα τοῦ Κάτλου παρὰ τὸ ξύλον αὐτῶν ἐγχαράξαν-
τος. οὐ μὴν ἀλλὰ τῷ Μαρίῳ προσετίθετο σύμπαν τὸ 
ἔργον, ἥ τε προτέρα νίκη καὶ τὸ πρόσχημα τῆς ἀρχῆς. 
μάλιστα δ' οἱ πολλοὶ κτίστην τε Ῥώμης τρίτον ἐκεῖνον 
ἀνηγόρευον, ὡς οὐχ ἥττονα τοῦ Κελτικοῦ τοῦτον ἀπ-
εωσμένον τὸν κίνδυνον, εὐθυμούμενοί τε μετὰ παίδων καὶ 
γυναικῶν ἕκαστοι κατ' οἶκον ἅμα τοῖς θεοῖς καὶ Μαρίῳ 
δείπνου καὶ λοιβῆς ἀπήρχοντο, καὶ θριαμβεύειν μόνον 
ἠξίουν ἀμφοτέρους τοὺς θριάμβους. οὐ μὴν ἐθριάμβευσεν 
οὕτως, ἀλλὰ μετὰ τοῦ Κάτλου, μέτριον ἐπὶ τηλικαύταις 
εὐτυχίαις βουλόμενος παρέχειν ἑαυτόν, ἔστι δ' ὅτι καὶ 
τοὺς στρατιώτας φοβηθείς, παρατεταγμένους εἰ Κάτλος 
ἀπείργοιτο τῆς τιμῆς μηδ' ἐκεῖνον ἐᾶν θριαμβεύειν.  
  Πέμπτην μὲν οὖν ὑπατείαν διεῖπε· τῆς δ' ἕκτης 
ὡς οὐδ' εἷς πρώτης ὠρέγετο, θεραπείαις τε τὸν δῆμον ἀνα-
λαμβάνων καὶ πρὸς χάριν ἐνδιδοὺς τοῖς πολλοῖς, οὐ μόνον 
παρὰ τὸν ὄγκον καὶ τὸ κοινὸν ἀξίωμα τῆς ἀρχῆς, ἀλλὰ 
καὶ παρὰ τὴν αὑτοῦ φύσιν ὑγρός τις εἶναι βουλόμενος καὶ 
δημοτικός, ἥκιστα τοιοῦτος πεφυκώς. ἀλλ' ἦν ὡς λέ-
γουσι πρὸς πολιτείαν καὶ τοὺς ἐν ὄχλοις θορύβους ὑπὸ 
φιλοδοξίας ἀτολμότατος, καὶ τὸ παρὰ τὰς μάχας ἀνέκ-
πληκτον καὶ στάσιμον ἐν ταῖς ἐκκλησίαις ἀπέλειπεν αὐ-
τόν, ὑπὸ τῶν τυχόντων ἐπαίνων καὶ ψόγων ἐξιστάμενον. 
καίτοι λέγεται Καμερίνων ἄνδρας ὁμοῦ χιλίους διαπρεπῶς 
ἀγωνισαμένους ἐν τῷ πολέμῳ δωρησάμενος πολιτείᾳ, 
δοκοῦντος εἶναι τούτου παρανόμου καί τινων ἐγκαλούντων, 
εἰπεῖν ὅτι τοῦ νόμου διὰ τὸν τῶν ὅπλων ψόφον οὐ κατ-
ακούσειεν. οὐ μὴν ἀλλὰ μᾶλλον ἔοικεν ἐκπλήσσεσθαι καὶ 
δεδιέναι τὴν ἐν ταῖς ἐκκλησίαις κραυγήν. ἐν μέν γε τοῖς 
ὅπλοις ἀξίωμα καὶ δύναμιν εἶχε διὰ τὴν χρείαν, ἐν δὲ τῇ 
πολιτείᾳ περικοπτόμενος τὰ πρωτεῖα, κατέφευγεν ἐπὶ 
τὴν τῶν πολλῶν εὔνοιαν καὶ χάριν, ὑπὲρ τοῦ μέγιστος 
γενέσθαι τὸ βέλτιστος εἶναι προϊέμενος. πᾶσι μὲν οὖν 
προσέκρουε τοῖς ἀριστοκρατικοῖς, μάλιστα δ' ὀρρωδῶν 
τὸν Μέτελλον, ἠχαριστημένον ὑπ' αὐτοῦ καὶ φύσει δι' 
ἀρετὴν ἀληθῆ πολεμοῦντα τοῖς οὐ κατὰ τὸ βέλτιστον 
ὑποδυομένοις τὰ πλήθη καὶ πρὸς ἡδονὴν δημαγωγοῦσιν, 
ἐπεβούλευε τῆς πόλεως ἐκβαλεῖν τὸν ἄνδρα. καὶ πρὸς 
τοῦτο Γλαυκίαν καὶ Σατορνῖνον ἀνθρώπους θρασυτάτους 
καὶ πλῆθος ἄπορον καὶ θορυβοποιὸν ὑφ' αὑτοῖς ἔχοντας 
οἰκειωσάμενος, εἰσέφερε νόμους δι' αὐτῶν, καὶ τὸ 
στρατιωτικὸν ἐπάρας κατεμείγνυε ταῖς ἐκκλησίαις καὶ  
κατεστασίαζε τὸν Μέτελλον. ὡς δὲ Ῥουτίλιος (HRR I2 188) 
ἱστορεῖ, τὰ μὲν ἄλλα φιλαλήθης ἀνὴρ καὶ χρηστός, ἰδίᾳ 
δὲ τῷ Μαρίῳ προσκεκρουκώς, ὥς φησι, καὶ τῆς ἕκτης 
ἔτυχεν ὑπατείας ἀργύριον εἰς τὰς φυλὰς καταβαλὼν πολὺ 
καὶ πριάμενος τὸ Μέτελλον ἐκκροῦσαι τῆς ἀρχῆς, Οὐαλλέ-
ριον δὲ Φλάκκον ὑπηρέτην μᾶλλον ἢ συνάρχοντα τῆς 
ὑπατείας λαβεῖν. οὐδενὶ μέντοι τῶν πρὸ αὐτοῦ πλὴν μόνῳ 
Κορβίνῳ Οὐαλλερίῳ τοσαύτας ὑπατείας ἔδωκεν ὁ δῆμος, 
ἀλλ' ἐκείνῳ μὲν ἀπὸ τῆς πρώτης εἰς τὴν τελευταίαν ἔτη 
πέντε καὶ τεσσαράκοντα γενέσθαι λέγουσι, Μάριος δὲ 
μετὰ τὴν πρώτην τὰς πέντε ῥύμῃ μιᾷ τύχης διέδραμε. 
  Καὶ μάλιστα περὶ τὴν τελευταίαν ἐφθονεῖτο, πολλὰ 
συνεξαμαρτάνων τοῖς περὶ τὸν Σατορνῖνον. ὧν ἦν καὶ ὁ 
Νωνίου φόνος, ὃν ἀντιπαραγγέλλοντα δημαρχίαν ἀπέσφα-
ξεν ὁ Σατορνῖνος. εἶτα δημαρχῶν ἐπῆγε τὸν περὶ τῆς 
χώρας νόμον, ᾧ προσεγέγραπτο τὴν σύγκλητον ὀμόσαι 
προσελθοῦσαν, ἦ μὴν ἐμμενεῖν οἷς ἂν ὁ δῆμος ψηφίσαιτο 
καὶ πρὸς μηδὲν ὑπεναντιώσεσθαι. τοῦτο τοῦ νόμου τὸ 
μέρος προσποιούμενος ἐν τῇ βουλῇ διώκειν ὁ Μάριος οὐκ 
ἔφη δέξεσθαι τὸν ὅρκον, οὐδ' ἄλλον οἴεσθαι σωφρονοῦντα· 
καὶ γὰρ εἰ μὴ μοχθηρὸς ἦν ὁ νόμος, ὕβριν εἶναι τὰ τοιαῦτα 
τὴν βουλὴν διδόναι βιαζομένην, ἀλλὰ μὴ πειθοῖ μηδ' ἑκοῦ- 
σαν. ταῦτα δ' οὐχ οὕτως φρονῶν ἔλεγεν, ἀλλ' ἀπάτην τῷ 
Μετέλλῳ περιτιθεὶς ἄφυκτον. αὐτὸς μὲν γὰρ εἰς ἀρετῆς 
καὶ δεινότητος μερίδα τὸ ψεύσασθαι τιθέμενος, λόγον 
οὐδένα τῶν πρὸς τὴν σύγκλητον ὡμολογημένων ἕξειν 
ἔμελλε, τὸν δὲ Μέτελλον εἰδὼς βέβαιον ἄνδρα καὶ τὴν 
”ἀλήθειαν ἀρχὴν μεγάλης ἀρετῆς” κατὰ Πίνδαρον 
(fr. 205 Snell) ἡγούμενον, ἐβούλετο τῇ πρὸς τὴν σύγκλητον 
ἀρνήσει προληφθέντα καὶ μὴ δεξάμενον τὸν ὅρκον εἰς 
ἀνήκεστον ἐμβαλεῖν πρὸς τὸν δῆμον ἔχθραν. ὃ καὶ συνέβη. 
τοῦ γὰρ Μετέλλου φήσαντος μὴ ὀμόσειν, τότε μὲν ἡ 
βουλὴ διελύθη· μετὰ δ' ἡμέρας ὀλίγας τοῦ Σατορνίνου 
πρὸς τὸ βῆμα τοὺς συγκλητικοὺς ἀνακαλουμένου καὶ τὸν 
ὅρκον ὀμνύειν ἀναγκάζοντος, ὁ Μάριος παρελθών, γε-
νομένης σιωπῆς καὶ πάντων εἰς ἐκεῖνον ἀνηρτημένων, 
μακρὰ χαίρειν φράσας τοῖς ἐν τῇ βουλῇ νεανιευθεῖσιν 
ἀπὸ φωνῆς, οὐχ οὕτω πλατὺν ἔφη φορεῖν τὸν τράχηλον, 
ὡς προαποφαίνεσθαι καθάπαξ εἰς πρᾶγμα τηλικοῦτον, 
ἀλλ' ὀμεῖσθαι καὶ τῷ νόμῳ πειθαρχήσειν, εἴπερ ἔστι νό-
μος· καὶ γὰρ τοῦτο προσέθηκε τὸ σοφὸν ὥσπερ παρα-
κάλυμμα τῆς αἰσχύνης. ὁ μὲν οὖν δῆμος ἡσθεὶς ὀμόσαντος 
ἀνεκρότησε καὶ κατευφήμησε, τοὺς δ' ἀρίστους κατήφεια 
δεινὴ καὶ μῖσος ἔσχε τοῦ Μαρίου τῆς μεταβολῆς. ὤμνυσαν 
οὖν ἅπαντες ἐφεξῆς δεδιότες τὸν δῆμον ἄχρι Μετέλλου· 
Μέτελλος δέ, καίπερ ἀντιβολούντων καὶ δεομένων τῶν 
φίλων ὀμόσαι καὶ μὴ περιβαλεῖν ἑαυτὸν ἐπιτιμίοις ἀνηκέ-
στοις, ἃ κατὰ τῶν μὴ ὀμνυόντων ὁ Σατορνῖνος εἰσέφερεν, 
οὐχ ὑφήκατο τοῦ φρονήματος οὐδ' ὤμοσεν, ἀλλ' ἐμμένων 
τῷ ἤθει καὶ πᾶν παθεῖν δεινὸν ἐπὶ τῷ μηθὲν αἰσχρὸν  
ἐργάσασθαι παρεσκευασμένος, ἀπῆλθεν ἐκ τῆς ἀγορᾶς, 
διαλεγόμενος τοῖς περὶ αὐτόν, ὡς τὸ κακόν τι πρᾶξαι 
φαῦλον εἴη, τὸ δὲ καλὸν μέν, ἀκινδύνως δὲ κοινόν, ἴδιον 
δ' ἀνδρὸς ἀγαθοῦ τὸ μετὰ κινδύνων τὰ καλὰ πράσσειν. ἐκ 
τούτου ψηφίζεται Σατορνῖνος ἐπικηρύξαι τοὺς ὑπάτους, 
ὅπως πυρὸς καὶ ὕδατος καὶ στέγης εἴργηται Μέτελλος· 
καὶ τὸ φαυλότατον αὐτοῖς τοῦ πλήθους παρῆν ἕτοιμον 
ἀποκτιννύναι τὸν ἄνδρα. τῶν δὲ βελτίστων περιπα-
θούντων καὶ συντρεχόντων πρὸς τὸν Μέτελλον, οὐκ εἴα 
στασιάζειν δι' αὐτόν, ἀλλ' ἀπῆλθεν ἐκ τῆς πόλεως, 
ἔμφρονι λογισμῷ χρησάμενος. „ἢ γὰρ ἀμεινόνων“ ἔφη 
”τῶν πραγμάτων γενομένων καὶ τοῦ δήμου μετανοήσαντος 
ἀφίξομαι παρακαλούμενος, ἢ μενόντων ὁμοίων, ἀπηλλά-
χθαι κράτιστον.” ἀλλὰ γὰρ ὅσης μὲν ἀπέλαυσεν εὐνοίας 
παρὰ τὴν φυγὴν καὶ τιμῆς Μέτελλος, ὃν δὲ τρόπον ἐν 
Ῥόδῳ φιλοσοφῶν διῃτήθη, βέλτιον ἐν τοῖς περὶ ἐκείνου 
γραφομένοις (VII 148 Bernardakis; deest ap. Sandbach) 
εἰρήσεται. 
  Μάριος δὲ τὸν Σατορνῖνον ἀντὶ τῆς ὑπουργίας 
ταύτης ἐπὶ πᾶν προϊόντα τόλμης καὶ δυνάμεως περιορᾶν 
ἀναγκαζόμενος, ἔλαθεν οὐκ ἀνεκτὸν ἀπεργασάμενος κα-
κόν, ἀλλ' ἄντικρυς ὅπλοις καὶ σφαγαῖς ἐπὶ τυραννίδα 
καὶ πολιτείας ἀνατροπὴν πορευόμενον. αἰδούμενος δὲ 
τοὺς κρατίστους, θεραπεύων δὲ τοὺς πολλούς, ἔργον 
ἀνελεύθερον ἐσχάτως ὑπέμεινε καὶ παλίμβολον. ἐλθόν-
των γὰρ ὡς αὐτὸν ὑπὸ νύκτα τῶν πρώτων ἀνδρῶν καὶ 
παρακαλούντων ἐπὶ τὸν Σατορνῖνον, ἑτέραις θύραις ἐκεῖ-
νον ὑπεδέξατο τούτων ἀγνοούντων· εἶτα πρόφασιν λέ-
γων πρὸς ἀμφοτέρους κοιλίας διάρροιαν, νῦν μὲν ὡς  
τούτους, νῦν δ' ὡς ἐκεῖνον ἐπὶ τῆς οἰκίας ἀνὰ μέρος 
διατρέχων, συνέκρουε καὶ παρώξυνεν. οὐ μὴν ἀλλὰ καὶ 
τῆς βουλῆς καὶ τῶν ἱππέων συνισταμένων καὶ ἀγανακτούν-
των, ἐξήνεγκεν εἰς ἀγορὰν τὰ ὅπλα, καὶ καταδιωχθέντας 
αὐτοὺς εἰς τὸ Καπετώλιον εἷλε δίψει· τοὺς γὰρ ὀχετοὺς 
ἀπέκοψεν, οἱ δ' ἀπειπόντες ἐκεῖνον ἐκάλουν καὶ παρέδω-
καν σφᾶς αὐτοὺς διὰ τῆς λεγομένης δημοσίας πίστεως. 
ἐπεὶ δὲ παντοῖος γενόμενος ὑπὲρ τοῦ σῶσαι τοὺς ἄνδρας 
οὐδὲν ὤνησεν, ἀλλὰ κατιόντες εἰς ἀγορὰν ἀνῃρέθησαν, 
ἐκ τούτου τοῖς τε δυνατοῖς ἅμα καὶ τῷ δήμῳ προσκε-
κρουκώς, τιμητείας παραπεσούσης ἐπίδοξος ὢν οὐ μετ-
ῆλθεν, ἀλλ' εἴασεν ἑτέρους ὑποδεεστέρους αἱρεθῆναι, 
δεδιὼς ἀποτυχεῖν. ἄλλως δ' αὐτὸς ἐκαλλωπίζετο πολλοῖς 
μὴ θέλειν ἀπεχθάνεσθαι, τοὺς βίους αὐτῶν καὶ τὰ ἤθη 
πικρῶς ἐξετάζων. 
  Δόγματος δ' εἰσφερομένου Μέτελλον ἀπὸ τῆς φυ-
γῆς ἀνακαλεῖσθαι, πολλὰ καὶ διὰ λόγων καὶ δι' ἔργων 
μάτην ἐναντιωθείς, τέλος ἀπεῖπε· καὶ δεξαμένου τὴν 
γνώμην τοῦ δήμου προθύμως, οὐχ ὑπομένων κατερχό-
μενον ἐπιδεῖν τὸν Μέτελλον, ἐξέπλευσεν εἰς Καππαδοκίαν 
καὶ Γαλατίαν, λόγῳ μὲν ἀποδώσων ἃς εὔξατο τῇ Μητρὶ 
τῶν θεῶν θυσίας, ἑτέραν δὲ τῆς ἀποδημίας ἔχων ὑπόθεσιν 
λανθάνουσαν τοὺς πολλούς. ἀφυὴς γὰρ ὢν πρὸς εἰρήνην 
καὶ ἀπολίτευτος, ηὐξημένος δὲ τοῖς πολέμοις, εἶτα κατὰ 
μικρὸν αὖθις ὑπ' ἀργίας καὶ ἡσυχίας ἀπομαραίνεσθαι 
τὴν δύναμιν αὑτοῦ καὶ τὴν δόξαν οἰόμενος, ἐζήτει καινῶν 
πραγμάτων ἀρχάς. ἤλπιζε γὰρ τοὺς βασιλεῖς συνταράξας 
καὶ Μιθριδάτην ἐπίδοξον ὄντα πολεμήσειν ἀναστήσας καὶ 
παροξύνας, εὐθὺς ἐπ' αὐτὸν ἡγεμὼν αἱρεθήσεσθαι καὶ 
νέων μὲν τὴν πόλιν θριάμβων, σκύλων δὲ Ποντικῶν καὶ  
πλούτου βασιλικοῦ τὸν οἶκον ἐμπλήσειν. διὸ καὶ Μιθρι-
δάτου πάσῃ χρησαμένου θεραπείᾳ καὶ τιμῇ πρὸς αὐτόν, 
οὐ καμφθεὶς οὐδ' ὑπείξας, ἀλλ' εἰπών „ἢ μεῖζον ὦ βασιλεῦ 
πειρῶ δύνασθαι Ῥωμαίων, ἢ ποίει σιωπῇ τὸ προστασ-
σόμενον“, ἐξέπληξεν αὐτόν, ὡς φωνῆς μὲν πολλάκις, 
παρρησίας δὲ τότε πρῶτον ἀκούσαντα Ῥωμαϊκῆς. 
  Ἐπανελθὼν δ' εἰς Ῥώμην, οἰκίαν ἐδείματο τῆς 
ἀγορᾶς πλησίον, εἴθ', ὡς αὐτὸς ἔλεγε, τοὺς θεραπεύον-
τας αὐτὸν ἐνοχλεῖσθαι μὴ βουλόμενος μακρὰν βαδίζον-
τας, εἴτε τοῦτ' αἴτιον οἰόμενος εἶναι τοῦ μὴ πλείονας 
ἄλλων ἐπὶ θύρας αὐτοῦ φοιτᾶν. τὸ δ' οὐκ ἦν ἄρα τοι-
οῦτον· ἀλλ' ὁμιλίας χάριτι καὶ πολιτικαῖς χρείαις ἑτέρων 
λειπόμενος, ὥσπερ ὄργανον πολεμικὸν ἐπ' εἰρήνης παρ-
ημελεῖτο. καὶ τοῖς μὲν ἄλλοις ἧττον ἤχθετο παρευδοκι-
μούμενος, σφόδρα δ' αὐτὸν ἠνία Σύλλας, ἐκ τοῦ πρὸς 
ἐκεῖνον αὐξανόμενος φθόνου τῶν δυνατῶν καὶ τὰς πρὸς 
ἐκεῖνον διαφορὰς ἀρχὴν πολιτείας ποιούμενος. ἐπεὶ δὲ 
καὶ Βόκχος ὁ Νομὰς σύμμαχος Ῥωμαίων ἀναγεγραμμέ-
νος ἔστησεν ἐν Καπετωλίῳ Νίκας τροπαιοφόρους καὶ 
παρ' αὐταῖς ἐν εἰκόσι χρυσαῖς Ἰουγούρθαν ἐγχειριζόμε-
νον ὑπ' αὐτοῦ Σύλλᾳ, τοῦτ' ἐξέστησεν ὀργῇ καὶ φιλο-
νικίᾳ Μάριον, ὡς Σύλλα περισπῶντος εἰς ἑαυτὸν τὰ ἔργα, 
καὶ παρεσκευάζετο βίᾳ τὰ ἀναθήματα καταβάλλειν. 
ἀντεφιλονίκει δὲ Σύλλας, καὶ τὴν στάσιν ὅσον οὔπω 
φερομένην εἰς μέσον ἐπέσχεν ὁ συμμαχικὸς πόλεμος, 
ἐξαίφνης ἐπὶ τὴν πόλιν ἀναρραγείς. τὰ γὰρ μαχιμώτατα 
τῶν Ἰταλικῶν ἐθνῶν καὶ πολυανθρωπότατα κατὰ τῆς 
Ῥώμης συνέστησαν καὶ μικρὸν ἐδέησαν συγχέαι τὴν ἡγε-
μονίαν, οὐ μόνον ὅπλοις ἐρρωμένα καὶ σώμασιν, ἀλλὰ 
καὶ τόλμαις στρατηγῶν καὶ δεινότησι χρησάμενα θαυ-
μασταῖς καὶ ἀντιπάλοις.  
  Οὗτος ὁ πόλεμος τοῖς πάθεσι ποικίλος γενόμενος καὶ 
ταῖς τύχαις πολυτροπώτατος, ὅσον Σύλλᾳ προσέθηκε 
δόξης καὶ δυνάμεως, τοσοῦτον ἀφεῖλε Μαρίου. βραδὺς 
γὰρ ἐφάνη ταῖς ἐπιβολαῖς, ὄκνου τε περὶ πάντα καὶ μελλή-
σεως ὑπόπλεως, εἴτε τοῦ γήρως τὸ δραστήριον ἐκεῖνο καὶ 
θερμὸν ἐν αὐτῷ κατασβεννύντος—ἑξηκοστὸν γὰρ ἤδη καὶ 
πέμπτον ἔτος ὑπερέβαλλεν—εἴθ', ὡς αὐτὸς ἔλεγε, περὶ 
νεῦρα γεγονὼς νοσώδης καὶ σώματι δύσεργος ὢν ὑπέμενε 
παρὰ δύναμιν αἰσχύνῃ τὰς στρατείας. οὐ μὴν ἀλλὰ καὶ 
τότε μάχῃ τε μεγάλῃ νικήσας, ἑξακισχιλίους ἀνεῖλε τῶν 
πολεμίων καὶ λαβὴν οὐδαμῇ παρέσχεν αὐτοῖς, ἀλλὰ καὶ 
περιταφρευόμενος ἠνέσχετο καὶ χλευαζόμενος καὶ 〈προ〉-
καλούμενος οὐ παρωξύνθη. λέγεται δὲ Ποπαιδίου Σίλω-
νος, ὃς μέγιστον εἶχε τῶν πολεμίων ἀξίωμα καὶ δύναμιν, 
εἰπόντος πρὸς αὐτόν ”εἰ μέγας εἶ στρατηγὸς ὦ Μάριε, 
διαγώνισαι καταβάς”, ἀποκρίνασθαι· „σὺ μὲν οὖν, εἰ 
μέγας εἶ στρατηγός, ἀνάγκασόν με διαγωνίσασθαι μὴ 
βουλόμενον.“ πάλιν δέ ποτε τῶν μὲν πολεμίων καιρὸν 
ἐπιχειρήσεως παραδιδόντων, τῶν δὲ Ῥωμαίων ἀποδειλια-
σάντων, ὡς ἀνεχώρησαν ἀμφότεροι, συναγαγὼν εἰς 
ἐκκλησίαν τοὺς στρατιώτας ”ἀπορῶ” φησὶ „πότερον 
εἴπω τοὺς πολεμίους ἀνανδροτέρους ἢ ὑμᾶς· οὔτε γὰρ 
ἐκεῖνοι τὸν νῶτον ὑμῶν οὔθ' ὑμεῖς ἐκείνων τὸ ἰνίον ἰδεῖν 
ἐδυνήθητε.“ τέλος δ' ἀφῆκε τὴν στρατηγίαν ὡς ἐξαδυνα-
τῶν τῷ σώματι διὰ τὴν ἀσθένειαν.  
  Ἐπεὶ δ' ἤδη τῶν Ἰταλῶν ἐγκεκλικότων ἐμνη-
στεύοντο πολλοὶ τὸν Μιθριδατικὸν πόλεμον ἐν Ῥώμῃ 
διὰ τῶν δημαγωγῶν, παρὰ πᾶσαν ἐλπίδα Σουλπίκιος 
δήμαρχος ἀνὴρ θρασύτατος παραγαγὼν Μάριον ἀπεδεί-
κνυεν ἀνθύπατον στρατηγὸν ἐπὶ Μιθριδάτην. καὶ ὁ 
δῆμος διέστη, τῶν μὲν αἱρουμένων τὰ Μαρίου, τῶν δὲ 
Σύλλαν καλούντων καὶ τὸν Μάριον ἐπὶ θερμὰ κελευόν-
των εἰς Βαΐας βαδίζειν καὶ τὸ σῶμα θεραπεύειν ὑπό τε 
γήρως καὶ ῥευμάτων ἀπειρηκός, ὡς αὐτὸς ἔλεγε. καὶ γὰρ 
ἦν ἐκεῖ περὶ Μισηνοὺς τῷ Μαρίῳ πολυτελὴς οἰκία, τρυ-
φὰς ἔχουσα καὶ διαίτας θηλυτέρας ἢ κατ' ἄνδρα πολέμων 
τοσούτων καὶ στρατειῶν αὐτουργόν. ταύτην λέγεται 
μυριάδων ἑπτὰ ἡμίσους Κορνηλία πρίασθαι, χρόνου δ' 
οὐ πάνυ πολλοῦ 〈δια〉γενομένου Λεύκιος Λεύκολλος 
ὠνεῖται μυριάδων πεντήκοντα καὶ διακοσίων· οὕτως 
ταχέως ἀνέδραμεν ἡ πολυτέλεια, καὶ τοσαύτην ἐπίδοσιν 
τὰ πράγματα πρὸς τρυφὴν ἔλαβεν. οὐ μὴν ἀλλὰ Μάριος 
φιλοτίμως πάνυ καὶ μειρακιωδῶς ἀποτριβόμενος τὸ γῆρας 
καὶ τὴν ἀσθένειαν, ὁσημέραι κατέβαινεν εἰς τὸ πεδίον, καὶ 
μετὰ τῶν νεανίσκων γυμναζόμενος ἐπεδείκνυε τὸ σῶμα 
κοῦφον μὲν ὅπλοις, ἔποχον δὲ ταῖς ἱππασίαις, καίπερ οὐκ 
εὐσταλὴς γεγονὼς ἐν γήρᾳ τὸν ὄγκον, ἀλλ' εἰς σάρκα 
περιπληθῆ καὶ βαρεῖαν ἐνδεδωκώς. ἐνίοις μὲν οὖν ἤρε-
σκε ταῦτα πράττων, καὶ κατιόντες ἐθεῶντο τὴν φιλοτι-
μίαν αὐτοῦ καὶ τὰς ἁμίλλας, τοῖς δὲ βελτίστοις ὁρῶσιν 
οἰκτίρειν ἐπῄει τὴν πλεονεξίαν καὶ τὴν φιλοδοξίαν, ὅτι 
πλουσιώτατος ἐκ πένητος καὶ μέγιστος ἐκ μικροῦ γεγο-
νώς, ὅρον οὐκ οἶδεν εὐτυχίας, οὐδὲ θαυμαζόμενος ἀγαπᾷ 
καὶ ἀπολαύων ἐν ἡσυχίᾳ τῶν παρόντων, ἀλλ' ὥσπερ ἐν- 
δεὴς ἁπάντων εἰς Καππαδοκίαν καὶ τὸν Εὔξεινον Πόν-
τον ἄρας ἐκ θριάμβων καὶ δόξης ἐκφέρει τοσοῦτον γῆ-
ρας, Ἀρχελάῳ καὶ Νεοπτολέμῳ τοῖς Μιθριδάτου σατρά-
παις διαμαχούμενος. αἱ δὲ πρὸς ταῦτα τοῦ Μαρίου δι-
καιολογίαι παντάπασιν ἐφαίνοντο ληρώδεις· ἔφη γὰρ 
ἐθέλειν τὸν υἱὸν ἀσκῆσαι παρὼν αὐτὸς ἐπὶ στρατείας. 
  Ταῦτα τὴν πόλιν ἐκ πολλῶν χρόνων ὕπουλον 
γεγενημένην καὶ νοσοῦσαν ἀνέρρηξεν, εὐφυέστατον εὑ-
ρόντος ὄργανον Μαρίου πρὸς τὸν κοινὸν ὄλεθρον τὸ 
Σουλπικίου θράσος, ὃς διὰ τἆλλα πάντα θαυμάζων καὶ 
ζηλῶν τὸν Σατορνῖνον, ἀτολμίαν ἐπεκάλει τοῖς πολιτεύ-
μασιν αὐτοῦ καὶ μέλλησιν. αὐτὸς δὲ μὴ μέλλων ἑξακο-
σίους μὲν εἶχε περὶ αὑτὸν τῶν ἱππικῶν οἷον δορυφό-
ρους, καὶ τούτους ἀντισύγκλητον ὠνόμαζεν, ἐπελθὼν δὲ 
μεθ' ὅπλων ἐκκλησιάζουσι τοῖς ὑπάτοις, τοῦ μὲν ἑτέρου 
φυγόντος ἐξ ἀγορᾶς τὸν υἱὸν ἐγκαταλαβὼν ἀπέσφαξε, 
Σύλλας δὲ παρὰ τὴν οἰκίαν τοῦ Μαρίου διωκόμενος, 
οὐδενὸς ἂν προσδοκήσαντος εἰσέπεσε· καὶ τοὺς μὲν διώ-
κοντας ἔλαθε δρόμῳ παρενεχθέντας, ὑπ' αὐτοῦ δὲ Μα-
ρίου λέγεται κατὰ θύρας ἑτέρας ἀσφαλῶς ἀποπεμφθεὶς 
διεκπεσεῖν εἰς τὸ στρατόπεδον. αὐτὸς δὲ Σύλλας ἐν τοῖς 
ὑπομνήμασιν (HRR I2 200) οὔ φησι καταφυγεῖν πρὸς 
τὸν Μάριον, ἀλλ' ἀπαλλαχθῆναι βουλευσόμενος ὑπὲρ ὧν 
Σουλπίκιος ἠνάγκαζεν αὐτὸν ἄκοντα ψηφίσασθαι, περι-
σχὼν ἐν κύκλῳ ξίφεσι γυμνοῖς καὶ συνελάσας πρὸς τὸν 
Μάριον, ἄχρι οὗ προελθὼν ἐκεῖθεν εἰς ἀγορὰν ὡς ἠξί-
ουν ἐκεῖνοι τὰς ἀπραξίας ἔλυσε. γενομένων δὲ τούτων, 
ὅ τε Σουλπίκιος ἤδη κρατῶν ἐπεχειροτόνησε τῷ Μαρίῳ 
τὴν στρατηγίαν, ὅ τε Μάριος ἐν παρασκευῇ τῆς ἐξόδου  
καθειστήκει, καὶ δύο χιλιάρχους ἐξέπεμψε παραληψομέ-
νους τὸ Σύλλα στράτευμα. Σύλλας δὲ τοὺς στρατιώτας 
παροξύνας—ἦσαν δὲ τρισμυρίων καὶ πεντακισχιλίων 
οὐ μείους ὁπλῖται—προήγαγεν ἐπὶ τὴν Ῥώμην. τοὺς δὲ 
χιλιάρχους οὓς ἔπεμψε Μάριος προσπεσόντες οἱ στρα-
τιῶται διέφθειραν. πολλοὺς δὲ καὶ Μάριος ἐν Ῥώμῃ 
τῶν Σύλλα φίλων ἀνῃρήκει, καὶ δούλοις ἐλευθερίαν 
ἐκήρυττεν ἐπὶ συμμαχίᾳ· λέγονται δὲ τρεῖς μόνοι προσ-
γενέσθαι. μικρὰ δ' ἀντιστὰς εἰσελάσαντι τῷ Σύλλᾳ καὶ 
ταχέως ἐκβιασθεὶς ἔφυγε. τῶν δὲ περὶ αὐτὸν ὡς πρῶτον 
ἐξέπεσε τῆς πόλεως διασπαρέντων, σκότους ὄντος εἴς τι 
τῶν ἐπαυλίων αὑτοῦ Σολώνιον κατέφυγε. καὶ τὸν μὲν 
υἱὸν ἔπεμψεν ἐκ τῶν Μουκίου τοῦ πενθεροῦ χωρίων οὐ 
μακρὰν ὄντων τὰ ἐπιτήδεια ληψόμενον, αὐτὸς δὲ κατα-
βὰς εἰς Ὠστίαν, φίλου τινὸς Νουμερίου πλοῖον αὐτῷ 
παρασκευάσαντος, οὐκ ἀναμείνας τὸν υἱόν, ἀλλὰ Γράνιον 
ἔχων μεθ' αὑτοῦ τὸν πρόγονον, ἐξέπλευσεν. ὁ δὲ νεανίας 
ὡς ἦλθεν εἰς τὰ χωρία τοῦ Μουκίου, λαμβάνων τι καὶ 
σκευαζόμενος ἡμέρας καταλαβούσης οὐ παντάπασι τοὺς 
πολεμίους ἔλαθεν, ἀλλ' ἦλθον ἱππεῖς ἐλαύνοντες καθ' 
ὑπόνοιαν ἐπὶ τὸν τόπον· οὓς ὁ τῶν ἀγρῶν ἐπιμελητὴς 
προϊδόμενος, ἔκρυψε τὸν Μάριον ἐν ἁμάξῃ κυάμους 
ἀγούσῃ, καὶ βοῦς ὑποζεύξας ἀπήντα τοῖς ἱππεῦσιν, εἰς 
πόλιν ἐλαύνων τὴν ἅμαξαν. οὕτω δὲ πρὸς τὴν οἰκίαν 
τῆς γυναικὸς ὁ Μάριος διακομισθεὶς καὶ λαβὼν ὅσων 
ἐδεῖτο, νυκτὸς ἐπὶ θάλασσαν ἧκε καὶ νεὼς ἐπιβὰς εἰς 
Λιβύην πλεούσης ἀπεπέρασεν. 
  Ὁ δὲ πρεσβύτης Μάριος ὡς ἀνήχθη, πνεύματι 
φορῷ κομιζόμενος παρὰ τὴν Ἰταλίαν, ἐφοβήθη Γεμίνιόν 
τινα τῶν ἐν Ταρρακίνῃ δυνατῶν ἐχθρὸν αὑτοῦ, καὶ τοῖς  
ναύταις προεῖπεν εἴργεσθαι Ταρρακίνης. οἱ δ' ἐβούλοντο 
μὲν αὐτῷ χαρίζεσθαι, τοῦ δὲ πνεύματος εἰς πελάγιον 
μεθισταμένου καὶ κλύδωνα κατάγοντος πολύν, οὔτε τὸ 
πορθμεῖον ἐδόκει περικλυζόμενον ἀνθέξειν, τοῦ τε Μαρίου 
δυσφοροῦντος καὶ κακῶς ἔχοντος ὑπὸ ναυτίας, μόλις 
ἀντιλαμβάνονται τῶν περὶ τὸ Κίρκαιον αἰγιαλῶν. τοῦ 
δὲ χειμῶνος αὐξανομένου καὶ τῶν σιτίων ἐπιλιπόντων, 
ἐκβάντες ἐπλάζοντο πρὸς οὐδένα σκοπόν, ἀλλ' οἷα συμ-
βαίνει ταῖς μεγάλαις ἀπορίαις ἀεὶ φεύγειν ἐκ τοῦ παρόντος 
ὡς χαλεπωτάτου καὶ τὰς ἐλπίδας ἔχειν ἐν τοῖς ἀδήλοις. 
ἐπεὶ πολεμία μὲν ἐκείνοις ἡ γῆ πολεμία δ' ἡ θάλασσα, 
φοβερὸν δ' ἦν ἀνθρώποις περιπεσεῖν, φοβερὸν δὲ μὴ 
περιπεσεῖν δι' ἔνδειαν τῶν ἀναγκαίων. οὐ μὴν ἀλλ' ὀψέ 
που βοτῆρσιν ὀλίγοις ἐντυγχάνουσιν, οἳ δοῦναι μὲν οὐδὲν 
ἔσχον αὐτοῖς δεομένοις, γνωρίσαντες δὲ τὸν Μάριον 
ἐκέλευον ἀπαλλάττεσθαι τὴν ταχίστην· ὀλίγον γὰρ ἔμ-
προσθεν αὐτόθι κατὰ ζήτησιν αὐτοῦ συχνοὺς ἱππέας 
ὀφθῆναι διεξελαύνοντας. ἐν παντὶ δὴ γεγονὼς ἀπορίας, 
μάλιστα δὲ νηστείᾳ τῶν περὶ αὐτὸν ἀπαγορευόντων, τότε 
μὲν ἐκτραπόμενος τῆς ὁδοῦ καὶ καταβαλὼν ἑαυτὸν εἰς 
ὕλην βαθεῖαν, ἐπιπόνως διενυκτέρευσε. τῇ δ' ὑστεραίᾳ 
συνηγμένος ὑπ' ἐνδείας, καὶ τῷ σώματι πρὶν ἐκλελύσθαι 
παντάπασι χρήσασθαι βουλόμενος, ἐχώρει παρὰ τὸν 
αἰγιαλόν, ἐπιθαρσύνων τοὺς ἑπομένους καὶ δεόμενος μὴ 
προαποκάμνειν τῆς τελευταίας ἐλπίδος, ἐφ' ἣν ἑαυτὸν 
φυλάττει μαντεύμασι παλαιοῖς πιστεύων. νέος γὰρ ὢν ἔτι 
παντελῶς καὶ διατρίβων κατ' ἀγρόν, ὑποδέξασθαι τῷ 
ἱματίῳ καταφερομένην ἀετοῦ νεοττιὰν ἑπτὰ νεοττοὺς  
ἔχουσαν· ἰδόντας δὲ τοὺς γονεῖς καὶ θαυμάσαντας δια-
πυνθάνεσθαι τῶν μάντεων· τοὺς δ' εἰπεῖν, ὡς ἐπιφανέ-
στατος ἀνθρώπων ἔσοιτο, καὶ τὴν μεγίστην ἡγεμονίαν 
καὶ ἀρχὴν ἑπτάκις αὐτὸν λαβεῖν ἀναγκαῖον εἴη. ταῦθ' οἱ 
μὲν ἀληθῶς τῷ Μαρίῳ συντυχεῖν οὕτω λέγουσιν, οἱ δὲ 
[του]τοὺς τότε καὶ παρὰ τὴν ἄλλην φυγὴν ἀκούσαντας 
αὐτοῦ καὶ πιστεύσαντας ἀναγράψαι, πρᾶγμα κομιδῇ 
μυθῶδες. ἀετὸς γὰρ οὐ τίκτει πλείονα τῶν δυεῖν, ἀλλὰ καὶ 
Μουσαῖον (fr. 3 Diels) ἐψεῦσθαι λέγουσιν, εἰπόντα περὶ 
τοῦ ἀετοῦ· 
 
  ὃς τρία μὲν τίκτει, δύο δ' ἐκλέπει, ἓν δ' ἀλεγίζει. 
 
τὸ μέντοι πολλάκις ἐν τῇ φυγῇ καὶ ταῖς ἐσχάταις ἀπο-
ρίαις Μάριον εἰπεῖν, ὡς ἄχρις ἑβδόμης ὑπατείας πρόει-
σιν, ὁμολογούμενόν ἐστιν. 
  Ἤδη δὲ Μιντούρνης πόλεως Ἰταλικῆς ὁδὸν εἴκοσι 
σταδίων ἀπέχοντες, ὁρῶσιν ἱππέων ἴλην πρόσωθεν 
ἐλαύνοντας ἐπ' αὐτοὺς καὶ κατὰ τύχην ὁλκάδας δύο 
φερομένας. ὡς οὖν ἕκαστος ποδῶν εἶχε καὶ ῥώμης, 
καταδραμόντες ἐπὶ τὴν θάλασσαν καὶ καταβαλόντες 
ἑαυτοὺς προσενήχοντο ταῖς ναυσί· καὶ λαβόμενοι τῆς 
ἑτέρας οἱ περὶ τὸν Γράνιον ἀπεπέρασαν εἰς τὴν ἄντικρυς 
νῆσον· Αἰναρία καλεῖται. αὐτὸν δὲ Μάριον βαρὺν ὄντα 
τῷ σώματι καὶ δυσμεταχείριστον οἰκέται δύο μόλις καὶ 
χαλεπῶς ὑπὲρ τῆς θαλάττης ἐξάραντες εἰς τὴν ἑτέραν 
ἔθεντο ναῦν, ἤδη τῶν ἱππέων ἐφεστώτων καὶ διακελευο-
μένων ἀπὸ γῆς τοῖς ναύταις κατάγειν τὸ πλοῖον ἢ τὸν 
Μάριον ἐκβαλόντας αὐτοὺς ἀποπλεῖν ὅπῃ χρῄζοιεν.  
ἱκετεύοντος δὲ τοῦ Μαρίου καὶ δακρύοντος, οἱ κύριοι 
τῆς ὁλκάδος ὡς ἐν ὀλίγῳ πολλὰς ἐπ' ἀμφότερα τῆς 
γνώμης τροπὰς λαβόντες, ὅμως ἀπεκρίναντο τοῖς ἱππεῦσι 
μὴ προ〈ήσ〉εσθαι τὸν Μάριον. ἐκείνων δὲ πρὸς ὀργὴν 
ἀπελασάντων, αὖθις ἑτέρων γενόμενοι λογισμῶν κατεφέ-
ροντο πρὸς τὴν γῆν· καὶ περὶ τὰς ἐκβολὰς τοῦ Λίριος 
ποταμοῦ διάχυσιν λιμνώδη λαμβάνοντος ἀγκύρας βαλό-
μενοι, παρεκάλουν αὐτὸν ἐκβῆναι καὶ τροφὴν ἐπὶ γῆς 
λαβεῖν καὶ τὸ σῶμα θεραπεῦσαι κεκακωμένον, ἄχρι οὗ 
φορὰ γένηται· γίγνεσθαι δὲ 〈περὶ〉 τὴν εἰωθυῖαν ὥραν 
τοῦ πελαγίου μαραινομένου καὶ τῶν ἑλῶν αὔραν ἀνα-
διδόντων ἐπιεικῶς διαρκῆ. ταῦτα πεισθεὶς ὁ Μάριος 
ἔπραττε· καὶ τῶν ναυτῶν ἐξελομένων αὐτὸν ἐπὶ τὴν γῆν, 
κατακλινεὶς ἔν τινι πόᾳ πορρωτάτω τοῦ μέλλοντος εἶχε 
τὴν διάνοιαν. οἱ δ' εὐθὺς ἐπιβάντες ἐπὶ τὴν ναῦν καὶ τὰς 
ἀγκύρας ἀναλαβόντες ἔφευγον, ὡς οὔτε καλὸν ἐκδοῦναι 
τὸν Μάριον αὐτοῖς οὔτε σῴζειν ἀσφαλές. οὕτω δὴ πάντων 
ἔρημος ἀπολειφθείς, πολὺν μὲν χρόνον ἄναυδος ἐπὶ τῆς 
ἀκτῆς ἔκειτο, μόλις δέ πως ἀναλαβὼν ἑαυτὸν ἐπορεύετο 
ταλαιπώρως ἀνοδίαις· καὶ διεξελθὼν ἕλη βαθέα καὶ 
τάφρους ὕδατος καὶ πηλοῦ γεμούσας, ἐπιτυγχάνει καλύβῃ 
λιμνουργοῦ γέροντος, ὃν περιπεσὼν ἱκέτευε γενέσθαι 
σωτῆρα καὶ βοηθὸν ἀνδρός, εἰ διαφύγοι τὰ παρόντα, 
μείζονας ἐλπίδων ἀμοιβὰς ἀποδώσοντος. ὁ δ' ἄνθρωπος 
εἴτε πάλαι γινώσκων, εἴτε πρὸς τὴν ὄψιν ὡς κρείττονα 
θαυμάσας, ἀναπαύσασθαι μὲν ἔφη δεομένῳ τὸ σκηνύδριον 
ἐξαρκεῖν, εἰ δέ τινας ὑποφεύγων πλάζοιτο, κρύψειν αὐτὸν 
ἐν τόπῳ μᾶλλον ἡσυχίαν ἔχοντι. τοῦ δὲ Μαρίου δεηθέντος 
τοῦτο ποιεῖν, ἀγαγὼν αὐτὸν εἰς τὸ ἕλος καὶ πτῆξαι  
κελεύσας ἐν χωρίῳ κοίλῳ παρὰ τὸν ποταμόν, ἐπέβαλε τῶν 
τε καλάμων πολλοὺς καὶ τῆς ἄλλης ἐπιφέρων ὕλης ὅση 
κούφη καὶ περιπέσσειν ἀβλαβῶς δυναμένη. 
  Χρόνου δ' οὐ πολλοῦ διαγενομένου, ψόφος αὐτῷ 
καὶ θόρυβος ἀπὸ τῆς καλύβης προσέπεσεν. ὁ γὰρ Γεμίνιος 
ἐκ Ταρρακίνης ἔπεμψε πολλοὺς ἐπὶ τὴν δίωξιν, ὧν ἔνιοι 
κατὰ τύχην ἐκεῖ προσελθόντες ἐξεφόβουν καὶ κατεβόων 
τοῦ γέροντος ὡς ὑποδεδεγμένου καὶ κατακρυβόντος 
πολέμιον Ῥωμαίων. ἐξαναστὰς οὖν ὁ Μάριος καὶ ἀπο-
δυσάμενος καθῆκεν ἑαυτὸν εἰς τὴν λίμνην, ὕδωρ παχὺ καὶ 
τελματῶδες ἔχουσαν. ὅθεν οὐ διέλαθε τοὺς ζητοῦντας, 
ἀλλ' ἀνασπασθεὶς βορβόρου κατάπλεως καὶ γυμνὸς εἰς 
Μιντούρνας ἀνήχθη καὶ παρεδόθη τοῖς ἄρχουσιν. ἦν γὰρ 
εἰς ἅπασαν ἤδη πόλιν ἐξενηνεγμένον παράγγελμα περὶ τοῦ 
Μαρίου, δημοσίᾳ διώκειν καὶ κτείνειν τοὺς λαβόντας. 
ὅμως δὲ βουλεύσασθαι πρότερον ἐδόκει τοῖς ἄρχουσι· καὶ 
κατατίθενται τὸν Μάριον εἰς οἰκίαν Φαννίας, γυναικὸς 
οὐκ εὐμενῶς δοκούσης ἔχειν πρὸς αὐτὸν ἐξ αἰτίας παλαιᾶς. 
ἦν γὰρ ἀνὴρ τῇ Φαννίᾳ Τιτίννιος· τούτου διαστᾶσα τὴν 
φερνὴν ἀπῄτει λαμπρὰν οὖσαν. ὁ δὲ μοιχείαν ἐνεκάλει· 
καὶ γίνεται Μάριος ὑπατεύων τὸ ἕκτον δικαστής. ἐπεὶ 
δὲ τῆς δίκης λεγομένης ἐφαίνετο καὶ τὴν Φαννίαν ἀκό-
λαστον γεγονέναι, καὶ τὸν ἄνδρα τοιαύτην εἰδότα λαβεῖν 
καὶ συμβιῶσαι πολὺν χρόνον, ἀμφοτέρους δυσχεράνας, 
τὸν μὲν ἄνδρα τὴν φερνὴν ἐκέλευσεν ἀποδοῦναι, τῆς 
δὲ γυναικὸς ἀτιμίας ἕνεκα τῇ καταδίκῃ χαλκοῦς τέσσαρας 
προσετίμησεν. οὐ μὴν ἥ γε Φαννία τότε πάθος γυναικὸς 
ἠδικημένης ἔπαθεν, ἀλλ' ὡς εἶδε τὸν Μάριον, πορρωτάτω 
γενομένη τοῦ μνησικακεῖν, ἐκ τῶν παρόντων ἐπεμελεῖτο  
καὶ παρεθάρρυνεν αὐτόν. ὁ δὲ κἀκείνην ἐπῄνει καὶ θαρρεῖν 
ἔφασκε· σημεῖον γὰρ αὐτῷ γεγονέναι χρηστόν. ἦν δὲ τοιοῦ-
τον. ὡς ἀγόμενος πρὸς τῇ οἰκίᾳ τῆς Φαννίας ἐγεγόνει, τῶν 
θυρῶν ἀνοιχθεισῶν ὄνος ἔνδοθεν ἐχώρει δρόμῳ, πιόμενος 
ἀπὸ κρήνης ἐγγὺς ἀπορρεούσης· προσβλέψας δὲ τῷ Μαρίῳ 
λαμυρόν τι καὶ γεγηθός, ἔστη πρῶτον ἐναντίον, εἶτα φωνὴν 
ἀφῆκε λαμπρὰν καὶ παρεσκίρτησε παρ' αὐτὸν ὑπὸ γαυρό-
τητος. ἐξ οὗ συμβαλὼν ὁ Μάριος ἔφασκεν, ὡς διὰ θαλάσσης 
αὐτῷ μᾶλλον ἢ διὰ γῆς ὑποδείκνυσι σωτηρίαν τὸ δαιμόνιον· 
τὸν γὰρ ὄνον οὐ προσέχοντα τῇ ξηρᾷ τροφῇ πρὸς τὸ ὕδωρ 
ἀπ' αὐτοῦ τραπέσθαι. ταῦτα διαλεχθεὶς τῇ Φαννίᾳ καθ' 
αὑτὸν ἀνεπαύετο, τὴν θύραν τοῦ δωματίου προσθεῖναι 
κελεύσας. 
  Βουλευομένοις δὲ τοῖς ἄρχουσι καὶ συνέδροις τῶν 
Μιντουρνησίων ἔδοξε μὴ μέλλειν, ἀλλὰ διαχρήσασθαι 
τὸν ἄνδρα. καὶ τῶν μὲν πολιτῶν οὐδεὶς ὑπέστη τὸ ἔρ-
γον, ἱππεὺς δὲ Γαλάτης τὸ γένος ἢ Κίμβρος—ἀμφο-
τέρως γὰρ ἱστορεῖται—λαβὼν ξίφος ἐπεισῆλθεν αὐτῷ. 
τοῦ δ' οἰκήματος, ἐν ᾧ ἔτυχε μέρει κατακείμενος, οὐ πάνυ 
λαμπρὸν φῶς ἔχοντος, ἀλλ' ὄντος ἐπισκίου, λέγεται τὰ 
μὲν ὄμματα τοῦ Μαρίου φλόγα πολλὴν ἐκβάλλοντα τῷ 
στρατιώτῃ φανῆναι, φωνὴν δὲ μεγάλην ἐκ τοῦ παλισκίου 
γενέσθαι· ”σὺ δὴ τολμᾷς ἄνθρωπε Γάιον Μάριον ἀν-
ελεῖν;” ἐξῆλθεν οὖν εὐθὺς ὁ βάρβαρος φυγῇ, καὶ τὸ ξί-
φος ἐν μέσῳ καταβαλὼν ἐχώρει διὰ θυρῶν, τοῦτο μόνον 
βοῶν· „οὐ δύναμαι Γάιον Μάριον ἀποκτεῖναι.“ πάντας 
οὖν ἔκπληξις ἔσχεν, εἶτ' οἶκτος καὶ μετάνοια τῆς γνώμης 
καὶ κατάμεμψις ἑαυτῶν, ὡς βούλευμα βεβουλευκότων  
ἄνομον καὶ ἀχάριστον ἐπ' ἀνδρὶ σωτῆρι τῆς Ἰταλίας, ᾧ 
μὴ βοηθῆσαι δεινὸν ἦν. ”ἴτω δ' οὖν ὅπῃ χρῄζει φυγάς, 
ἀνατλησόμενος ἀλλαχόθι τὸ μεμορμένον. ἡμῖν δ' εὐχώ-
μεθα μὴ νεμεσῆσαι θεούς, Μάριον ἄπορον καὶ γυμνὸν 
ἐκ τῆς πόλεως ἐκβαλοῦσιν.” ὑπὸ τοιούτων λογισμῶν 
εἰσπεσόντες ἀθρόοι καὶ περισχόντες αὐτὸν ἐξῆγον ἐπὶ 
τὴν θάλασσαν. ἄλλου δ' ἄλλο τι προθύμως ὑπηρετοῦν-
τος καὶ σπευδόντων ἁπάντων, ἐγίνετο τριβὴ τοῦ χρόνου. 
τὸ γὰρ τῆς λεγομένης Μαρίκας ἄλσος, ὃ σέβονται καὶ 
παραφυλάττουσι μηθὲν ἐκεῖθεν ἐκκομισθῆναι τῶν εἰσκο-
μισθέντων, ἐμποδὼν ἦν τῆς ἐπὶ θάλασσαν ὁδοῦ, καὶ 
κύκλῳ περιιόντας ἔδει βραδύνειν, ἄχρι οὗ τῶν πρεσβυ-
τέρων τις ἐκβοήσας ἔφη μηδεμίαν ἄβατον μηδ' ἀπόρευ-
τον ὁδὸν εἶναι δι' ἧς σῴζεται Μάριος, καὶ πρῶτος αὐ-
τὸς λαβών τι τῶν κομιζομένων ἐπὶ ναῦν διὰ τοῦ τόπου 
διεξῆλθε. 
  Τοιαύτῃ προθυμίᾳ ταχὺ πάντων συμπορισθέντων, 
καὶ Βηλαίου τινὸς ναῦν τῷ Μαρίῳ παρασχόντος, ὃς 
ὕστερον πίνακα τῶν πράξεων ἐκείνων γραψάμενος 
ἀνέθηκεν εἰς τὸ ἱερὸν ὅθεν ἐμβὰς ὁ Μάριος ἀνήχθη, τῷ 
φέροντι χρώμενος ἐφέρετό [δὲ] πως κατὰ τύχην πρὸς 
Αἰναρίαν τὴν νῆσον, ὅπου τὸν Γράνιον καὶ τοὺς ἄλλους 
φίλους εὑρών, ἔπλει μετ' αὐτῶν ἐπὶ Λιβύης. ὕδατος δ' 
ἐπιλιπόντος αὐτούς, ἀναγκαίως Σικελίᾳ κατὰ τὴν Ἐρυ-
κίνην προσέσχον. ἔτυχε δὲ περὶ τοὺς τόπους ἐκείνους ὁ 
Ῥωμαίων ταμίας παραφυλάσσων, καὶ μικροῦ μὲν αὐτὸν 
ἀποβάντα τὸν Μάριον εἷλεν, ἀπέκτεινε δὲ περὶ ἑκκαίδεκα  
τῶν ὑδρευομένων. Μάριος δὲ κατὰ σπουδὴν ἀναχθεὶς καὶ 
διαπεράσας τὸ πέλαγος πρὸς Μήνιγγα τὴν νῆσον, ἐνταῦθα 
διαπυνθάνεται πρῶτον, ὡς ὁ παῖς αὐτοῦ διασέσῳσται 
μετὰ Κεθήγου καὶ πορεύονται πρὸς τὸν βασιλέα τῶν 
Νομάδων Ἰάμψαν, δεησόμενοι βοηθεῖν. ἐφ' οἷς μικρὸν 
ἀναπνεύσας, ἐθάρρησεν ἀπὸ τῆς νήσου πρὸς τὴν Καρχη-
δονίαν προσβαλεῖν. ἐστρατήγει δὲ τῆς Λιβύης τότε Σεξτί-
λιος, ἀνὴρ Ῥωμαῖος οὔτε φαῦλον οὐθὲν οὔτε χρηστὸν ἐκ 
Μαρίου προειληφώς, ἀλλ' ὅσον ἀπ' οἴκτου τι προσδοκώ-
μενος ὠφελήσειν. ἄρτι δ' αὐτοῦ μετ' ὀλίγων ἀποβεβη-
κότος, ὑπηρέτης ἀπαντήσας καὶ καταστὰς ἐναντίον εἶπεν· 
„ἀπαγορεύει σοι Σεξτίλιος ὁ στρατηγὸς ὦ Μάριε Λιβύης 
ἐπιβαίνειν· εἰ δὲ μή, φησὶν ἀμυνεῖν τοῖς τῆς βουλῆς 
δόγμασιν, ὡς Ῥωμαίων πολεμίῳ χρώμενος.“ ταῦτ' 
ἀκούσαντα τὸν Μάριον ὑπὸ λύπης καὶ βαρυθυμίας ἀπορία 
λόγων ἔσχε, καὶ πολὺν χρόνον ἡσυχίαν ἦγε, δεινὸν εἰς 
τὸν ὑπηρέτην ἀποβλέπων. ἐρομένου δ' ἐκείνου τί φράζῃ 
καὶ τί λέγῃ πρὸς τὸν στρατηγόν, ἀπεκρίνατο μέγα στενά-
ξας· ”ἄγγελλε τοίνυν ὅτι Γάιον Μάριον ἐν τοῖς Καρ-
χηδόνος ἐρειπίοις φυγάδα καθεζόμενον εἶδες”, οὐ κακῶς 
ἅμα τήν τε τῆς πόλεως ἐκείνης τύχην καὶ τὴν ἑαυτοῦ 
μεταβολὴν ἐν παραδείγματος λόγῳ θέμενος. 
  Ἐν τούτῳ δ' Ἰάμψας ὁ βασιλεὺς τῶν Νομάδων ἐπαμ-
φοτερίζων τοῖς λογισμοῖς, ἐν τιμῇ μὲν ἦγε τοὺς περὶ τὸν 
νέον Μάριον, ἀπιέναι δὲ βουλομένους ἔκ τινος ἀεὶ προφά-
σεως κατεῖχε, καὶ δῆλος ἦν ἐπ' οὐδενὶ χρηστῷ ποιούμενος 
τὴν ἀναβολήν. οὐ μὴν ἀλλὰ συμβαίνει τι τῶν 〈ἀπ〉εικότων 
αὐτοῖς πρὸς σωτηρίαν. ὁ γὰρ νέος Μάριος εὐπρεπὴς ὢν  
τὴν ὄψιν ἠνία τινὰ τῶν παλλακίδων τοῦ βασιλέως παρ' 
ἀξίαν πράττων· ὁ δ' οἶκτος οὗτος ἀρχὴ καὶ πρόφασις ἦν 
ἔρωτος. τὸ μὲν οὖν πρῶτον ἀπετρίβετο τὴν ἄνθρωπον· 
ὡς δ' οὔτε φυγῆς ἑτέραν ὁδὸν ἑώρα, καὶ τὰ παρ' ἐκείνης 
σπουδαιότερον ἢ πρὸς ἡδονὴν ἀκόλαστον διεπράττετο, 
δεξάμενος τὴν φιλοφροσύνην καὶ συνεκπεμφθεὶς ὑπ' 
αὐτῆς ἀπέδρα μετὰ τῶν φίλων καὶ διέφυγε πρὸς τὸν 
Μάριον. ἐπεὶ δ' ἀλλήλους ἠσπάσαντο, πορευόμενοι παρὰ 
τὴν θάλασσαν ἐντυγχάνουσι σκορπίοις μαχομένοις· καὶ 
τὸ σημεῖον ἐφάνη τῷ Μαρίῳ πονηρόν. εὐθὺς οὖν ἁλιάδος 
ἐπιβάντες εἰς Κέρκιναν διεπέρων νῆσον, ἀπέχουσαν οὐ 
πολὺ τῆς ἠπείρου· καὶ τοσοῦτον ἔφθασαν, ὅσον ἀνηγμένων 
αὐτῶν ἱππεῖς ὁρᾶσθαι παρὰ τοῦ βασιλέως ἐλαύνοντας ἐπὶ 
τὸν τόπον ὅθεν ἀνήχθησαν. τοῦτον οὐδενὸς ἐλάττονα 
〈τὸν〉 κίνδυνον ἔδοξεν ἐκφυγεῖν ὁ Μάριος. 
  Ἐν δὲ Ῥώμῃ Σύλλας μὲν ἠκούετο τοῖς Μιθρι-
δάτου πολεμεῖν στρατηγοῖς περὶ Βοιωτίαν, οἱ δ' ὕπατοι 
στασιάσαντες ἐχώρουν εἰς ὅπλα. καὶ μάχης γενομένης, 
Ὀκτάβιος μὲν κρατήσας ἐξέβαλε Κίνναν ἐπιχειροῦντα 
τυραννικώτερον ἄρχειν, καὶ κατέστησεν ἀντ' αὐτοῦ Κορ-
νήλιον Μερούλαν ὕπατον, ὁ δὲ Κίννας ἐκ τῆς ἄλλης 
Ἰταλίας συναγαγὼν δύναμιν, αὖθις διεπολέμει πρὸς αὐ-
τούς. ταῦτα τῷ Μαρίῳ πυνθανομένῳ πλεῦσαι τὴν τα-
χίστην ἐφαίνετο· καὶ παραλαβὼν ἔκ τε Λιβύης Μαυ-
ρουσίων τινὰς ἱππότας καὶ τῶν ἀπὸ τῆς Ἰταλίας τινὰς 
καταφερομένων, συναμφοτέρους οὐ πλείονας χιλίων γε-
νομένους, ἀνήχθη, μεθ' ὧν προσβαλὼν Τελαμῶνι τῆς 
Τυρρηνίας καὶ ἀποβάς, ἐκήρυττε δούλοις ἐλευθερίαν· 
καὶ τῶν αὐτόθι γεωργούντων καὶ νεμόντων ἐλευθέρων  
κατὰ δόξαν αὐτοῦ συντρεχόντων ἐπὶ τὴν θάλασσαν ἀνα-
πείθων τοὺς ἀκμαιοτάτους, ἐν ἡμέραις ὀλίγαις χεῖρα με-
γάλην ἤθροισε καὶ τεσσαράκοντα ναῦς ἐπλήρωσεν. εἰ-
δὼς δὲ τὸν μὲν Ὀκτάβιον ἄριστον ἄνδρα καὶ τῷ δικαιο-
τάτῳ τρόπῳ βουλόμενον ἄρχειν, τὸν δὲ Κίνναν ὕποπτόν 
τε τῷ Σύλλᾳ καὶ πολεμοῦντα τῇ καθεστώσῃ πολιτείᾳ, 
τούτῳ προσνέμειν ἑαυτὸν ἔγνω μετὰ τῆς δυνάμεως. 
ἔπεμψεν οὖν ἐπαγγελλόμενος ὡς ὑπάτῳ πάντα ποιήσειν 
τὰ προστασσόμενα. δεξαμένου δὲ τοῦ Κίννα καὶ προσ-
αγορεύσαντος αὐτὸν ἀνθύπατον, ῥάβδους δὲ καὶ τἆλλα 
παράσημα τῆς ἀρχῆς ἀποστείλαντος, οὐκ ἔφη πρέπειν αὐ-
τοῦ ταῖς τύχαις τὸν κόσμον, ἀλλ' ἐσθῆτι φαύλῃ κεχρη-
μένος καὶ κομῶν ἀφ' ἧς ἔφυγεν ἡμέρας, ὑπὲρ ἑβδομή-
κοντα γεγονὼς ἔτη, βάδην προῄει, βουλόμενος μὲν ἐλεει-
νὸς εἶναι, τῷ δ' οἰκτρῷ συμμέμεικτο τὸ οἰκεῖον τῆς ὄψεως 
αὐτοῦ πλέον, τὸ φοβερόν, καὶ διέφαινεν ἡ κατήφεια τὸν 
θυμὸν οὐ τεταπεινωμένον, ἀλλ' ἐξηγριωμένον ὑπὸ τῆς 
μεταβολῆς. 
  Ἀσπασάμενος δὲ τὸν Κίνναν καὶ τοῖς στρατιώταις 
ἐντυχών, εὐθὺς εἴχετο τοῦ ἔργου καὶ μεγάλην μεταβολὴν 
τῶν πραγμάτων ἐποίησε. πρῶτον μὲν γὰρ ταῖς ναυσὶ 
τὰ σιτηγὰ περικόπτων καὶ τοὺς ἐμπόρους ληιζόμενος, 
ἐκράτησε τῆς ἀγορᾶς, ἔπειτα τὰς παραλίους πόλεις 
ἐπιπλέων ᾕρει. τέλος δὲ τὴν Ὠστίαν αὐτὴν λαβὼν ἐκ 
προδοσίας, τά τε χρήματα διήρπασε καὶ τῶν ἀνθρώπων 
τοὺς πολλοὺς ἀπέκτεινε, καὶ γεφυρώσας τὸν ποταμὸν 
ἀπέκοψε κομιδῇ τὰς ἐκ θαλάσσης εὐπορίας τῶν πολεμίων. 
ἄρας δὲ τῷ στρατῷ πρὸς τὴν πόλιν ἐχώρει καὶ τὸ καλού- 
μενον Ἰανοῦκλον ὄρος κατέσχεν, οὐ τοσοῦτον ἀπειρίᾳ τοῦ 
Ὀκταβίου τὰ πράγματα βλάπτοντος, ὅσον ἀκριβείᾳ τῶν 
δικαίων προϊεμένου τὰ χρειώδη παρὰ τὸ συμφέρον, ὅς γε 
πολλῶν κελευόντων αὐτὸν ἐπ' ἐλευθερίᾳ καλεῖν τοὺς 
οἰκέτας, οὐκ ἔφη δούλοις μεταδώσειν τῆς πατρίδος, ἧς 
Γάιον Μάριον εἴργει τοῖς νόμοις ἀμύνων. ἐπεὶ δὲ Μέτελλος, 
υἱὸς ὢν Μετέλλου τοῦ στρατηγήσαντος ἐν Λιβύῃ καὶ διὰ 
Μάριον ἐκπεσόντος, ἧκεν εἰς Ῥώμην καὶ πολὺ τοῦ Ὀκτα-
βίου στρατηγικώτερος ἐφαίνετο, καταλιπόντες οἱ στρα-
τιῶται τὸν Ὀκτάβιον ἧκον ὡς ἐκεῖνον, ἄρχειν δεόμενοι καὶ 
σῴζειν τὴν πόλιν· εὖ γὰρ ἀγωνιεῖσθαι καὶ κρατήσειν, 
ἔμπειρον ἡγεμόνα καὶ δραστήριον λαβόντες. ἀγανακτή-
σαντος δὲ τοῦ Μετέλλου καὶ κελεύσαντος ἀπιέναι πρὸς 
τὸν ὕπατον, ᾤχοντο πρὸς τοὺς πολεμίους· ὑπεξέστη δὲ 
καὶ Μέτελλος ἀπογνοὺς τὴν πόλιν. Ὀκτάβιον δὲ Χαλδαῖοι 
καὶ θύται τινὲς καὶ σιβυλλισταὶ πείσαντες ἐν Ῥώμῃ 
κατέσχον, ὡς εὖ γενησομένων. ὁ γὰρ ἀνὴρ οὗτος δοκεῖ, 
τἆλλα Ῥωμαίων εὐγνωμονέστατος γενόμενος καὶ μάλιστα 
δὴ τὸ πρόσχημα τῆς ὑπατείας ἀκολάκευτον ἐπὶ τῶν 
πατρίων ἐθῶν καὶ νόμων ὥσπερ διαγραμμάτων ἀμετα-
βόλων διαφυλάξας, ἀρρωστίᾳ τῇ περὶ ταῦτα χρήσασθαι, 
πλείονα δὲ συνὼν χρόνον ἀγύρταις καὶ μάντεσιν ἢ πολι-
τικοῖς καὶ πολεμικοῖς ἀνδράσιν. οὗτος μὲν οὖν, πρὶν 
εἰσελθεῖν τὸν Μάριον, ὑπὸ τῶν προπεμφθέντων ἀπὸ τοῦ 
βήματος κατασπασθεὶς ἐσφάττετο, καὶ λέγεται διάγραμμα 
Χαλδαϊκὸν ἐν τοῖς κόλποις αὐτοῦ φονευθέντος εὑρεθῆναι. 
καὶ τὸ πρᾶγμα πολλὴν ἀλογίαν εἶχε, τὸ δυεῖν ἡγεμόνων 
ἐπιφανεστάτων Μάριον μὲν σῶσαι τὸ μὴ καταφρονῆσαι 
μαντικῆς, Ὀκτάβιον δ' ἀπολέσαι.  
  Οὕτω δὴ τῶν πραγμάτων ἐχόντων, ἡ βουλὴ συνελ-
θοῦσα πρέσβεις ἐξέπεμψε πρὸς Κίνναν καὶ Μάριον, εἰσ-
ιέναι καὶ φείδεσθαι δεομένη τῶν πολιτῶν. Κίννας μὲν 
οὖν ὡς ὕπατος ἐπὶ τοῦ δίφρου καθήμενος ἐχρημάτιζε 
καὶ φιλανθρώπους ἀποκρίσεις ἔδωκε τοῖς πρέσβεσι, Μά-
ριος δὲ τῷ δίφρῳ παρειστήκει, φθεγγόμενος μὲν οὐδέν, 
ὑποδηλῶν δ' ἀεὶ τῇ βαρύτητι τοῦ προσώπου καὶ τῇ 
στυγνότητι τοῦ βλέμματος ὡς εὐθὺς ἐμπλήσων φόνων 
τὴν πόλιν. ἐπεὶ δ' ἀναστάντες ἐβάδιζον, Κίννας μὲν 
εἰσῄει δορυφορούμενος, Μάριος δὲ παρὰ ταῖς πύλαις 
ὑποστὰς εἰρωνεύετο πρὸς ὀργήν, φυγὰς εἶναι λέγων καὶ 
τῆς πατρίδος εἴργεσθαι κατὰ τὸν νόμον, εἰ δὲ χρῄζοι τις 
αὐτοῦ παρόντος, ἑτέρᾳ ψήφῳ λυτέον εἶναι τὴν ἐκβα-
λοῦσαν, ὡς δὴ νόμιμός τις ὢν ἀνὴρ καὶ κατιὼν εἰς πόλιν 
ἐλευθέραν. ἐκαλεῖτο δὴ τὸ πλῆθος εἰς ἀγοράν· καὶ πρὸ 
τοῦ τρεῖς ἢ τέσσαρας φυλὰς ἐνεγκεῖν τὴν ψῆφον ἀφεὶς τὸ 
πλάσμα καὶ τὴν φυγαδικὴν ἐκείνην δικαιολογίαν κατῄει, 
δορυφόρους ἔχων λογάδας ἐκ τῶν προσπεφοιτηκότων δού-
λων, οὓς Βαρδυαίους προσηγόρευεν. οὗτοι πολλοὺς μὲν 
ἀπὸ φωνῆς, πολλοὺς δ' ἀπὸ νεύματος ἀνῄρουν προσ-
τάσσοντος αὐτοῦ, καὶ τέλος Ἀγχάριον, ἄνδρα βουλευ-
τὴν καὶ στρατηγικόν, ἐντυγχάνοντα τῷ Μαρίῳ καὶ μὴ 
προσαγορευθέντα καταβάλλουσιν ἔμπροσθεν αὐτοῦ ταῖς 
μαχαίραις τύπτοντες. ἐκ δὲ τούτου καὶ τῶν ἄλλων, ὅσους 
ἀσπασαμένους μὴ προσαγορεύσειε μηδ' ἀντασπάσαιτο, 
τοῦτ' αὐτὸ σύμβολον ἦν ἀποσφάττειν εὐθὺς ἐν ταῖς 
ὁδοῖς, ὥστε καὶ τῶν φίλων ἕκαστον ἀγωνίας μεστὸν εἶναι  
καὶ φρίκης, ὁσάκις ἀσπασόμενοι τῷ Μαρίῳ πελάζοιεν. 
κτεινομένων δὲ πολλῶν, Κίννας μὲν ἀμβλὺς ἦν καὶ με-
στὸς ἤδη τοῦ φονεύειν, Μάριος δὲ καθ' ἑκάστην ἡμέραν 
ἀκμάζοντι τῷ θυμῷ καὶ διψῶντι διὰ πάντων ἐχώρει τῶν 
ὁπωσοῦν ἐν ὑποψίᾳ γεγονότων. καὶ πᾶσα μὲν ὁδός, πᾶσα 
δὲ πόλις τῶν διωκόντων καὶ κυνηγετούντων τοὺς ὑπο-
φεύγοντας καὶ κεκρυμμένους ἔγεμεν. ἠλέγχετο δὲ καὶ 
ξενίας καὶ φιλίας πίστις οὐδὲν ἔχουσα παρὰ τὰς τύχας 
βέβαιον· ὀλίγοι γὰρ ἐγένοντο παντάπασιν οἱ μὴ προδόν-
τες αὐτοῖς τοὺς παρὰ σφᾶς καταφυγόντας. ἄξιον οὖν 
ἄγασθαι καὶ θαυμάσαι τοὺς τοῦ Κορνούτου θεράποντας, 
οἳ τὸν δεσπότην ἀποκρύψαντες οἴκοι, νεκρὸν δέ τινα τῶν 
πολλῶν, ἀναρτήσαντες ἐκ τοῦ τραχήλου καὶ περιθέντες 
αὐτῷ χρυσοῦν δακτύλιον, ἐπεδείκνυον τοῖς Μαρίου δορυ-
φόροις, καὶ κοσμήσαντες ὡς ἐκεῖνον αὐτὸν ἔθαπτον. 
ὑπενόησε δ' οὐδείς, ἀλλ' οὕτω λαθὼν ὁ Κορνοῦτος ὑπὸ 
τῶν οἰκετῶν εἰς Γαλατίαν διεκομίσθη. 
  Χρηστῷ δὲ καὶ Μᾶρκος Ἀντώνιος ὁ ῥήτωρ φίλῳ 
χρησάμενος, ἠτύχησεν. ὁ γὰρ ἄνθρωπος ἦν μὲν πένης 
καὶ δημοτικός, ὑποδεξάμενος δὲ πρῶτον ἄνδρα Ῥωμαίων 
καὶ φιλοφρονούμενος ἐκ τῶν παρόντων, οἰκέτην ἔπεμψε 
πρός τινα τῶν ἐγγὺς καπήλων, ληψόμενον οἶνον. δια-
γευομένου δ' ἐπιμελέστερον καὶ βελτίονα μετρῆσαι κε-
λεύοντος, ἠρώτησεν ὁ κάπηλος, τί παθὼν οὐχὶ τὸν νέον 
ὥσπερ εἴωθεν ὠνεῖται καὶ δημοτικόν, ἀλλὰ τοῦ σπου-
δαίου καὶ πολυτελοῦς. ἁπλῶς δέ πως ἐκείνου φράσαντος 
ὡς πρὸς συνήθη καὶ γνώριμον, ὅτι Μᾶρκον Ἀντώνιον 
ὁ δεσπότης ἑστιᾷ παρ' αὐτῷ κρυπτόμενον, ἀσεβὴς καὶ  
μιαρὸς ὢν ὁ κάπηλος ἅμα τῷ τὸν οἰκέτην ἀπελθεῖν αὐτὸς 
συνέτεινε πρὸς Μάριον ἤδη περὶ δεῖπνον ὄντα, καὶ προσ-
αχθεὶς ὡμολόγησε παραδώσειν αὐτῷ τὸν Ἀντώνιον. 
ἀκούσας οὖν ἐκεῖνος ἐκκραγεῖν λέγεται μέγα καὶ ταῖς 
χερσὶν ὑφ' ἡδονῆς ἀνακροτῆσαι· καὶ μικροῦ μὲν ἐδέησεν 
ἐξαναστὰς αὐτὸς ἐπὶ τὸν τόπον φέρεσθαι, τῶν δὲ φίλων 
κατασχόντων, Ἄννιον ἔπεμπε καὶ στρατιώτας μετ' 
αὐτοῦ, κελεύσας κατὰ τάχος τὴν κεφαλὴν τοῦ Ἀντωνίου 
κομίζειν. ὡς οὖν ἧκον ἐπὶ τὴν οἰκίαν, ὁ μὲν Ἄννιος ὑπέστη 
παρὰ τὰς θύρας, οἱ δὲ στρατιῶται διὰ κλιμάκων ἀναβάντες 
εἰς τὸ δωμάτιον καὶ θεασάμενοι τὸν Ἀντώνιον, ἄλλος ἄλλον 
ἐπὶ τὴν σφαγὴν ἀνθ' ἑαυτοῦ παρεκάλει καὶ προὐβάλλετο. 
τοιαύτη δέ τις ἦν ὡς ἔοικε τοῦ ἀνδρὸς ἡ τῶν λόγων σειρὴν 
καὶ χάρις, ὥστ' ἀρξαμένου λέγειν καὶ παραιτεῖσθαι τὸν 
θάνατον ἅψασθαι μὲν οὐδεὶς ἐτόλμησεν οὐδ' ἀντιβλέψαι, 
κάτω δὲ κύψαντες ἐδάκρυον ἅπαντες. διατριβῆς δὲ γενο-
μένης, ἀναβὰς ὁ Ἄννιος ὁρᾷ τὸν μὲν Ἀντώνιον διαλεγό-
μενον, τοὺς δὲ στρατιώτας ἐκπεπληγμένους καὶ κατακε-
κηλημένους ὑπ' αὐτοῦ· κακίσας οὖν ἐκείνους καὶ προσ-
δραμὼν αὐτὸς ἀποτέμνει τὴν κεφαλήν. Κάτλος δὲ Λου-
τάτιος 〈ὁ〉 Μαρίῳ συνάρξας καὶ συνθριαμβεύσας ἀπὸ 
Κίμβρων, ἐπεὶ πρὸς τοὺς δεομένους ὑπὲρ αὐτοῦ καὶ 
παραιτουμένους ὁ Μάριος τοσοῦτον μόνον εἶπεν „ἀπο-
θανεῖν δεῖ“, κατακλεισάμενος εἰς οἴκημα καὶ πολλοὺς 
ἄνθρακας ἐκζωπυρήσας ἀπεπνίγη. ῥιπτουμένων δὲ τῶν 
σωμάτων ἀκεφάλων καὶ πατουμένων ἐν ταῖς ὁδοῖς, ἔλεος 
οὐκ ἦν, ἀλλὰ φρίκη καὶ τρόμος ἁπάντων πρὸς τὴν ὄψιν. 
ἠνία δὲ μάλιστα τὸν δῆμον ἡ τῶν καλουμένων Βαρδυαίων  
ἀσέλγεια. τοὺς γὰρ δεσπότας ἐν ταῖς οἰκίαις σφάττοντες, 
ᾔσχυνον μὲν αὐτῶν παῖδας, ἐμείγνυντο δὲ βίᾳ ταῖς δεσποί-
ναις, ἀκατάσχετοι δ' ἦσαν ἁρπάζοντες καὶ μιαιφονοῦντες, 
ἕως οἱ περὶ Κίνναν καὶ Σερτώριον συμφρονήσαντες ἐπ-
έθεντο κοιμωμένοις αὐτοῖς ἐν τῷ στρατοπέδῳ καὶ κατ-
ηκόντισαν ἅπαντας. 
  Ἐν τούτῳ δ' ὥσπερ τροπαίας τινὸς ἀμειβούσης 
ἐφοίτων ἄγγελοι πανταχόθεν, ὡς Σύλλας συνῃρηκὼς τὸν 
Μιθριδατικὸν πόλεμον καὶ τὰς ἐπαρχίας ἀνειληφὼς ἐπι-
πλέοι μετὰ πολλῆς δυνάμεως. καὶ τοῦτο βραχεῖαν ἐπί-
σχεσιν ἐποίησε καὶ παῦλαν ὀλίγην ἀφάτων κακῶν, ὅσον 
οὔπω τὸν πόλεμον ἥκειν ἐπ' αὐτοὺς οἰομένων. ὕπατος μὲν 
οὖν ἀπεδείχθη τὸ ἕβδομον Μάριος, καὶ προελθὼν αὐ-
ταῖς Καλάνδαις Ἰανουαρίαις, ἔτους ἀρχῇ, Σέξτον τινὰ 
Λικίννιον κατεκρήμνισεν· ὃ κἀκείνοις καὶ τῇ πόλει τῶν 
αὖθις ἐδόκει κακῶν γεγονέναι σημεῖον μέγιστον. αὐτὸς 
δ' ἤδη τοῖς τε πόνοις ἀπειρηκὼς καὶ ταῖς φροντίσιν οἷον 
ὑπέραντλος ὢν καὶ κατάπονος, τὴν ψυχὴν πρὸς τοσαύτην 
αὖθις ἐπίνοιαν νέου πολέμου καὶ καινῶν ἀγώνων καὶ 
φόβων ὑπ' ἐμπειρίας δεινῶν καὶ καμάτου τρέμουσαν οὐκ 
ἀνέφερε, λογιζόμενος ὡς οὐ πρὸς Ὀκτάβιον οὐδὲ Μερούλαν 
σύγκλυδος ὁμίλου καὶ στασιώδους ὄχλου στρατηγοὺς ὁ 
κίνδυνος ἔσοιτο, Σύλλας δ' ἐκεῖνος ἔπεισιν ὁ τῆς πατρίδος 
αὐτὸν ἐξελάσας πάλαι, νῦν δὲ Μιθριδάτην συνεσταλκὼς 
εἰς τὸν Εὔξεινον Πόντον. ὑπὸ τοιούτων θραυόμενος 
λογισμῶν, καὶ τὴν μακρὰν ἄλην αὑτοῦ καὶ φυγὰς καὶ 
κινδύνους διὰ γῆς καὶ θαλάττης ἐλαυνομένου λαμβάνων  
πρὸ ὀφθαλμῶν, εἰς ἀπορίας ἐνέπιπτε δεινὰς καὶ νυκτερινὰ 
δείματα καὶ ταραχώδεις ὀνείρους, ἀεί τινος ἀκούειν 
φθεγγομένου δοκῶν· 
 
      δειναὶ γὰρ κοῖται καὶ ἀποιχομένοιο λέοντος. 
 
μάλιστα δὲ πάντων φοβούμενος τὰς ἀγρυπνίας, ἐνέβαλεν 
εἰς πότους ἑαυτὸν καὶ μέθας ἀώρους καὶ παρ' ἡλικίαν, 
ὥσπερ ἀπόδρασιν τῶν φροντίδων τὸν ὕπνον μηχανώμενος. 
τέλος δ' ὡς ἧκέ τις ἀπαγγέλλων ἀπὸ θαλάσσης ***, νέοι 
προσπίπτοντες αὐτῷ φόβοι, τὰ μὲν δέει τοῦ μέλλοντος, 
τὰ δ' ὥσπερ ἄχθει καὶ κόρῳ τῶν παρόντων, ῥοπῆς 
βραχείας ἐπιγενομένης, εἰς νόσον κατηνέχθη πλευρῖτιν, 
ὡς ἱστορεῖ Ποσειδώνιος (FGrH 87 F 37) ὁ φιλόσοφος, 
αὐτὸς εἰσελθεῖν καὶ διαλεχθῆναι περὶ ὧν ἐπρέσβευεν ἤδη 
νοσοῦντι φάσκων αὐτῷ. Γάιος δέ τις Πίσων ἀνὴρ ἱστορικὸς 
ἱστορεῖ (HRR I2 317) τὸν Μάριον ἀπὸ δείπνου περιπα-
τοῦντα μετὰ τῶν φίλων ἐν λόγοις γενέσθαι περὶ τῶν καθ' 
ἑαυτὸν πραγμάτων, ἄνωθεν ἀρξάμενον· καὶ τὰς ἐπ' 
ἀμφότερα πολλάκις μεταβολὰς ἀφηγησάμενον, εἰπεῖν ὡς 
οὐκ ἔστι νοῦν ἔχοντος ἀνδρὸς ἔτι τῇ τύχῃ πιστεύειν 
ἑαυτόν· ἐκ δὲ τούτου τοὺς παρόντας ἀσπασάμενον καὶ 
κατακλινέντα συνεχῶς ἡμέρας ἑπτὰ τελευτῆσαι. τινὲς δὲ 
τὴν φιλοτιμίαν αὐτοῦ φασιν ἐν τῇ νόσῳ παντάπασιν 
ἀποκαλυφθεῖσαν εἰς ἄτοπον ἐξοκεῖλαι παρακοπήν, οἰο-
μένου τὸν Μιθριδατικὸν στρατηγεῖν πόλεμον, εἶθ', ὥσπερ 
ἐπ' αὐτῶν εἰώθει τῶν ἀγώνων, σχήματα παντοδαπὰ καὶ 
κινήματα σώματος μετὰ συντόνου κραυγῆς καὶ πυκνῶν 
ἀλαλαγμάτων ἀποδιδόντος. οὕτως δεινὸς αὐτῷ καὶ δυσ- 
παραμύθητος ἐκ φιλαρχίας καὶ ζηλοτυπίας ἔρως ἐντε-
τήκει τῶν πράξεων ἐκείνων· δι' ὅν, ἔτη μὲν ἑβδομήκοντα 
βεβιωκώς, ὕπατος δὲ πρῶτος ἀνθρώπων ἑπτάκις ἀνηγο-
ρευμένος, οἶκόν τε καὶ πλοῦτον ἀρκοῦντα βασιλείαις ὁμοῦ 
πολλαῖς κεκτημένος, ὠδύρετο τὴν ἑαυτοῦ τύχην, ὡς 
ἐνδεὴς καὶ ἀτελὴς ὧν ἐπόθει προαποθνῄσκων. 
  Πλάτων μὲν οὖν, ἤδη πρὸς τῷ τελευτᾶν γενόμε-
νος, ὕμνει τὸν αὑτοῦ δαίμονα καὶ τὴν τύχην, ὅτι πρῶτον 
μὲν ἄνθρωπος, οὐκ ἄλογον τῇ φύσει θηρίον, εἶθ' Ἕλλην, 
οὐ βάρβαρος γένοιτο, πρὸς δὲ τούτοις ὅτι τοῖς Σωκράτους 
χρόνοις ἀπήντησεν ἡ γένεσις αὐτοῦ. καὶ νὴ Δία τὸν 
Ταρσέα λέγουσιν Ἀντίπατρον (SVF III 246) ὡσαύτως ὑπὸ 
τὴν τελευτὴν ἀναλογιζόμενον ὧν τύχοι μακαρίων, μηδὲ 
τῆς εἰς Ἀθήνας οἴκοθεν εὐπλοίας ἐπιλαθέσθαι, καθάπερ 
φιλοχρήστου τῆς τύχης ἅπασαν δόσιν εἰς μεγάλην χάριν 
τιθέμενον καὶ σῴζοντα τῇ μνήμῃ διὰ τέλους, ἧς οὐδέν 
ἐστιν ἀνθρώπῳ ταμιεῖον ἀγαθῶν βεβαιότερον. τοὺς δ' 
ἀμνήμονας καὶ ἀνοήτους ὑπεκρεῖ τὰ γιγνόμενα μετὰ τοῦ 
χρόνου· διὸ μηθὲν στέγοντες μηδὲ διατηροῦντες, ἀεὶ 
κενοὶ μὲν ἀγαθῶν, πλήρεις δ' ἐλπίδων, πρὸς τὸ μέλλον 
ἀποβλέπουσι, τὸ παρὸν προϊέμενοι. καίτοι τὸ μὲν ἂν ἡ 
τύχη κωλῦσαι δύναιτο, τὸ δ' ἀναφαίρετόν ἐστιν· ἀλλ' 
ὅμως τοῦτο τῆς ψυχῆς ὡς ἀλλότριον ἐκβάλλοντες, ἐκεῖνο 
τὸ ἄδηλον ὀνειρώττουσιν, εἰκότα πάσχοντες. πρὶν γὰρ 
ἐκ λόγου καὶ παιδείας ἕδραν ὑποβαλέσθαι καὶ κρηπῖδα 
τοῖς ἔξωθεν ἀγαθοῖς, συνάγοντες αὐτὰ καὶ συμφοροῦντες, 
ἐμπλῆσαι τῆς ψυχῆς οὐ δύνανται τὸ ἀκόρεστον. 
  Ἀποθνῄσκει δ' οὖν Μάριος, ἡμέρας ἑπτακαίδεκα τῆς  
ἑβδόμης ὑπατείας ἐπιλαβών· καὶ μέγα ἔσχε παραυτίκα 
τὴν Ῥώμην χάρμα καὶ θάρσος, ὡς χαλεπῆς τυραννίδος 
ἀπηλλαγμένην. ὀλίγαις δ' ἡμέραις ᾔσθοντο νέον ἀντηλ-
λαγμένοι καὶ ἀκμάζοντα ἀντὶ πρεσβύτου δεσπότην· το-
σαύτην ὁ υἱὸς αὐτοῦ Μάριος ὠμότητα καὶ πικρίαν ἀπ-
εδείξατο, τοὺς ἀρίστους καὶ δοκιμωτάτους ἀναιρῶν. δόξας 
δὲ καὶ τολμητὴς καὶ φιλοκίνδυνος εἶναι πρὸς τοὺς πο-
λεμίους, ἐν ἀρχῇ παῖς Ἄρεως ὠνομάζετο, ταχὺ δὲ τοῖς 
ἔργοις ἐλεγχόμενος, αὖθις Ἀφροδίτης υἱὸς ἐκαλεῖτο. τέ-
λος δὲ κατακλεισθεὶς εἰς Πραινεστὸν ὑπὸ Σύλλα καὶ 
πολλὰ φιλοψυχήσας μάτην, ὡς ἦν ἄφυκτα τῆς πόλεως 
ἁλισκομένης, αὐτὸς αὑτὸν ἀπέκτεινεν.  