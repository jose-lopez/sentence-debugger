
              {ΓΑΛΒΑΣ} 
  Ὁ μὲν Ἀθηναῖος Ἰφικράτης τὸν μισθοφό-
ρον ἠξίου στρατιώτην καὶ φιλόπλουτον εἶναι καὶ 
φιλήδονον, ὅπως ταῖς ἐπιθυμίαις χορηγίαν ἐπιζη-
τῶν ἀγωνίζηται παραβολώτερον, οἱ δὲ πλεῖστοι, 
καθάπερ ἐρρωμένον σῶμα, τὸ στρατιωτικὸν ἀξιοῦ-
σιν ἰδίᾳ μηδέποτε χρώμενον ὁρμῇ συγκινεῖσθαι 
τῇ τοῦ στρατηγοῦ. διὸ καὶ Παῦλον Αἰμίλιον 
λέγουσι τὴν ἐν Μακεδονίᾳ δύναμιν παραλαβόντα 
λαλιᾶς καὶ περιεργίας, οἷον διαστρατηγοῦσαν, 
ἀνάπλεων, παρεγγυῆσαι τὴν χεῖρα ποιεῖν ἑτοί-
μην καὶ τὴν μάχαιραν ὀξεῖαν ἕκαστον, αὐτῷ δὲ 
τῶν ἄλλων μελήσειν. ὁ δὲ Πλάτων οὐδὲν ἔργον 
ὁρῶν ἄρχοντος ἀγαθοῦ καὶ στρατηγοῦ στρατιᾶς 
μὴ σωφρονούσης μηδὲ ὁμοπαθούσης, ἀλλὰ τὴν 
πειθαρχικὴν ἀρετὴν ὁμοίως τῇ βασιλικῇ νομίζων 
φύσεως γενναίας καὶ τροφῆς φιλοσόφου δεῖσθαι, 
μάλιστα τῷ πρᾴῳ καὶ φιλανθρώπῳ τὸ θυμοειδὲς 
καὶ δραστήριον ἐμμελῶς ἀνακεραννυμένης, ἄλλα 
τε πάθη πολλὰ καὶ τὰ Ῥωμαίοις συμπεσόντα 
μετὰ τὴν Νέρωνος τελευτὴν ἔχει μαρτύρια καὶ 
παραδείγματα τοῦ μηδὲν εἶναι φοβερώτερον ἀπαι- 
δεύτοις χρωμένης καὶ ἀλόγοις ὁρμαῖς ἐν ἡγεμονίᾳ 
στρατιωτικῆς δυνάμεως. Δημάδης μὲν γὰρ 
Ἀλεξάνδρου τελευτήσαντος εἴκαζε τὴν Μακε-
δόνων στρατιὰν ἐκτετυφλωμένῳ τῷ Κύκλωπι, 
πολλὰς κινουμένην ὁρῶν κινήσεις ἀτάκτους καὶ 
παραφόρους· τὴν δὲ Ῥωμαίων ἡγεμονίαν ὅμοια 
τοῖς λεγομένοις Τιτανικοῖς πάθεσι καὶ κινήμασι 
κατελάμβανεν, εἰς πολλὰ διασπωμένην ἅμα καὶ 
πολλαχόθεν αὖθις ἑαυτῇ συμπίπτουσαν, οὐχ 
οὕτως ὑπὸ φιλαρχίας τῶν ἀναγορευομένων αὐτο-
κρατόρων, ὡς φιλοπλουτίας καὶ ἀκολασίας τοῦ 
στρατιωτικοῦ δι' ἀλλήλων ὥσπερ ἥλους τοὺς 
ἡγεμόνας ἐκκρούοντος. καίτοι Διονύσιος Φεραῖον 
ἄρξαντα Θετταλῶν δέκα μῆνας, εἶτα εὐθὺς ἀν-
αιρεθέντα, τὸν τραγικὸν ἀνεκάλει τύραννον, ἐπι-
σκώπτων τὸ τάχος τῆς μεταβολῆς. ἡ δὲ τῶν 
Καισάρων ἑστία, τὸ Παλάτιον, ἐν ἐλάσσονι χρό-
νῳ τέσσαρας αὐτοκράτορας ὑπεδέξατο, τὸν μὲν 
εἰσαγόντων ὥσπερ διὰ σκηνῆς, τὸν δ' ἐξαγόντων. 
ἀλλ' ἦν γε παραμυθία τοῖς κακῶς πάσχουσι μία 
τὸ μὴ δεηθῆναι δίκης ἑτέρας ἐπὶ τοὺς αἰτίους, ἀλλ' 
ὁρᾶν αὐτοὺς ὑφ' ἑαυτῶν φονευομένους, πρῶτον δὲ 
καὶ δικαιότατα πάντων τὸν δελεάσαντα καὶ δι-
δάξαντα τοσοῦτον ἐλπίζειν ἐπὶ μεταβολῇ Καίσα-
ρος ὅσον αὐτὸς ὑπέσχετο, κάλλιστον ἔργον δια-
βαλὼν τῷ μισθῷ, τὴν ἀπὸ Νέρωνος ἀποστασίαν 
προδοσίαν γενομένην. 
  Νυμφίδιος γὰρ Σαβῖνος ὢν ἔπαρχος, ὥσπερ 
εἴρηται, μετὰ Τιγελλίνου τῆς αὐλῆς, ἐπεὶ τὰ 
Νέρωνος ἀπέγνωστο παντάπασι καὶ δῆλος ἦν  
ἀποδρασόμενος εἰς Αἴγυπτον, ἔπεισε τὸ στρατιω-
τικόν, ὡς μηκέτι παρόντος, ἀλλ' ἤδη πεφευγότος, 
αὐτοκράτορα Γάλβαν ἀναγορεῦσαι, καὶ δωρεὰν 
ὑπέσχετο κατ' ἄνδρα τοῖς αὐλικοῖς καὶ στρατη-
γικοῖς προσαγορευομένοις δραχμὰς ἑπτακισχιλίας 
πεντακοσίας, τοῖς δὲ ἐκτὸς στρατευομένοις πεντή-
κοντα καὶ διακοσίας ἐπὶ χιλίαις, ὅσον ἀμήχανον 
ἦν συναγαγεῖν μὴ πλείονα μυριάκις κακὰ παρα-
σχόντα πᾶσιν ἀνθρώποις ὧν Νέρων παρέσχε. τοῦ-
το γὰρ εὐθὺς μὲν ἀπώλεσε Νέρωνα, μετ' ὀλίγον δὲ 
Γάλβαν· τὸν μὲν γὰρ ὡς ληψόμενοι προήκαντο, 
τὸν δὲ μὴ λαμβάνοντες ἀπέκτειναν. εἶτα τὸν 
τοσοῦτον δώσοντα ζητοῦντες ἔφθησαν ἐν ταῖς 
ἀποστάσεσι καὶ προδοσίαις ἀναλώσαντες αὑτοὺς 
ἢ τυχόντες ὧν ἤλπισαν. τὰ μὲν οὖν καθ' ἕκαστα 
τῶν γενομένων ἀπαγγέλλειν ἀκριβῶς τῆς πραγ-
ματικῆς ἱστορίας ἐστίν, ὅσα δὲ ἄξια λόγου τοῖς 
τῶν Καισάρων ἔργοις καὶ πάθεσι συμπέπτωκεν, 
οὐδὲ ἐμοὶ προσήκει παρελθεῖν. 
  Γάλβας Σουλπίκιος ὅτι μὲν ἰδιώτης πλου-
σιώτατος ἁπάντων εἰς τὸν Καισάρων παρῆλθεν 
οἶκον, ὁμολογεῖται· μέγα δὲ ἔχων εὐγενείας ἀξίω-
μα τὸν Σερουΐων οἶκον, αὐτὸς ἐφρόνει μεῖζον ἐπὶ 
τῇ Κάτλου συγγενείᾳ, πρωτεύσαντος ἀνδρὸς 
ἀρετῇ καὶ δόξῃ τῶν καθ' ἑαυτόν, εἰ καὶ τὸ δύνα-
σθαι μᾶλλον ἑκὼν ἑτέροις παρῆκεν. ἦν δέ τι καὶ 
Λιβίᾳ τῇ Καίσαρος γυναικὶ κατὰ γένος προσή-
κων ὁ Γάλβας, καὶ διὰ τοῦτο Λιβίας παρασχού- 
σης ὕπατος ἐκ Παλατίου προῆλθε. λέγεται δὲ 
καὶ στρατεύματος ἐν Γερμανίᾳ καλῶς ἄρξαι καὶ 
Λιβύης ἀνθύπατος γενόμενος σὺν ὀλίγοις ἐπαινε-
θῆναι. τὸ δὲ εὔκολον αὐτοῦ τῆς διαίτης καὶ φει-
δωλὸν ἐν δαπάναις καὶ ἀπέριττον αἰτίαν ἔσχεν 
αὐτοκράτορος γενομένου μικρολογίας, ἣν ἕωλόν 
τινα δόξαν εὐταξίας ἔφερε καὶ σωφροσύνης. 
ἐπέμφθη δὲ ὑπὸ Νέρωνος Ἰβηρίας ἄρχων, οὔπω 
δεδιδαγμένου φοβεῖσθαι τοὺς ἐν ἀξιώμασι μεγά-
λους τῶν πολιτῶν. ἐκείνῳ δὲ καὶ φύσει δοκοῦν-
τι πρᾴῳ γεγονέναι προσετίθει πίστιν εὐλαβείας 
τὸ γῆρας. 
  Ἐπεὶ δέ, τῶν ἀλιτηρίων ἐπιτρόπων ὠμῶς 
καὶ ἀγρίως τὰς ἐπαρχίας ἐκείνῳ διαφορούντων, 
ἄλλο μὲν εἶχεν οὐδὲν βοηθεῖν, αὐτῷ δὲ τῷ φανερὸς 
εἶναι συναλγῶν καὶ συναδικούμενος ἁμῶς γέ πως 
ἀναπνοήν τινα καὶ παραμυθίαν τοῖς καταδικαζο-
μένοις καὶ πωλουμένοις παρέσχε· καὶ ποιημάτων 
εἰς Νέρωνα γινομένων καὶ πολλαχοῦ περιφερομέ-
νων καὶ ᾀδομένων, οὐκ ἐκώλυεν οὐδὲ συνηγανάκτει 
τοῖς ἐπιτρόποις· ἐφ' οἷς ἔτι μᾶλλον ἠγαπᾶτο ὑπὸ 
τῶν ἀνθρώπων. καὶ γὰρ ἦν ἤδη συνήθης, ἔτος ὄγδοον 
ἐκεῖνο τὴν ἀρχὴν ἔχων ἐν ᾧ Ἰούνιος Οὐίνδιξ ἐπανέ-
στη Νέρωνι, Γαλατίας ὢν στρατηγός. λέγεται 
μὲν οὖν καὶ πρὸ τῆς ἐμφανοῦς ἀποστάσεως γράμ-
ματα πρὸς αὐτὸν ἀφικέσθαι παρὰ τοῦ Οὐίνδικος, 
οἷς μήτε πιστεῦσαι μήτε μηνῦσαι καὶ κατειπεῖν,  
ὡς ἕτεροι τῶν ἡγεμονικῶν ἐπιστολὰς αὐτοῖς 
γραφείσας ἔπεμψαν πρὸς Νέρωνα καὶ διέφθειραν 
ὅσον ἐπ' αὐτοῖς τὴν πρᾶξιν, ἧς ὕστερον μετα-
σχόντες ὡμολόγησαν αὑτῶν οὐδὲν ἧττον ἢ ἐκεί-
νου προδόται γεγονέναι. ἀλλ' ἐπειδὴ λαμπρῶς 
τὸν πόλεμον ἐκφήνας ὁ Οὐίνδιξ ἔγραψε τῷ Γάλβᾳ 
παρακαλῶν ἀναδέξασθαι τὴν ἡγεμονίαν καὶ 
παρασχεῖν ἑαυτὸν ἰσχυρῷ σώματι ζητοῦντι κε-
φαλήν, ταῖς Γαλατίαις δέκα μυριάδας ἀνδρῶν 
ὡπλισμένων ἐχούσαις ἄλλας τε πλείονας ὁπλίσαι 
δυναμέναις, προὔθηκε βουλὴν τοῖς φίλοις. ὧν οἱ μὲν 
ἠξίουν περιμένειν καραδοκοῦντα τίνα κίνησιν ἡ 
Ῥώμη καὶ φορὰν ἕξει πρὸς τὸν νεωτερισμόν· Τίτος 
δὲ Οὐίνιος ὁ τοῦ στρατηγικοῦ τάγματος ἡγεμὼν 
αὐτοῖς εἶπεν· “Ὦ Γάλβα, τίνα τρόπον βου-
λεύεσθε; τὸ γὰρ ζητεῖν Νέρωνι εἰ πιστοὶ μενοῦ-
μεν, οὐκ ἤδη μενόντων ἐστίν. ὡς οὖν ὑπάρχοντος 
ἐχθροῦ Νέρωνος οὐ δὴ προετέον τὴν τοῦ Οὐίνδι-
κος φιλίαν, ἢ καὶ κατηγορητέον εὐθὺς αὐτοῦ καὶ 
πολεμητέον, ὅτι σὲ βούλεται Ῥωμαίους ἔχειν 
ἄρχοντα μᾶλλον ἢ Νέρωνα τύραννον.” 
  Ἐκ τούτου προγράμματι μὲν ἐδήλωσεν ὁ 
Γάλβας ἡμέραν ἐν ᾗ τὰς κατὰ μέρος ἐλευθερώ-
σεις ἀποδώσει τοῖς δεομένοις, λαλιὰ δὲ καὶ φήμη 
προεκπεσοῦσα πλῆθος ἀνθρώπων ἤθροισε προ-
θύμων ἐπὶ τὸν νεωτερισμόν. οὐκ ἔφθη γοῦν 
φανερὸς ἐπὶ τοῦ βήματος γενόμενος, καὶ πάντες 
αὐτὸν ὁμοφώνως αὐτοκράτορα προσεῖπον. ὁ δὲ 
ταύτην μὲν εὐθὺς οὐ προσεδέξατο τὴν προσ-
ηγορίαν, κατηγορήσας δὲ τοῦ Νέρωνος, καὶ τῶν 
ἀνῃρημένων ἀνδρῶν ὑπ' αὐτοῦ τοὺς ἐπιφανεστά- 
τους ὀλοφυράμενος, ὡμολόγησεν ἐπιδώσειν τῇ 
πατρίδι τὴν ἑαυτοῦ πρόνοιαν, οὔτε Καῖσαρ οὔτ' 
αὐτοκράτωρ, στρατηγὸς δὲ συγκλήτου καὶ δήμου 
Ῥωμαίων ὀνομαζόμενος. 
  Ὅτι δ' ὀρθῶς ὁ Οὐίνδιξ καὶ λελογισμένως 
ἐξεκαλεῖτο τὸν Γάλβαν ἐπὶ τὴν ἡγεμονίαν, ἐπι-
στώσατο μάρτυρι τῷ Νέρωνι. προσποιούμενος 
γὰρ ἐκείνου καταφρονεῖν καὶ παρ' οὐδὲν ἡγεῖσθαι 
τὰ Γαλατῶν, ἅμα τῷ πυθέσθαι τὰ περὶ Γάλβαν 
(ἔτυχε δὲ λελουμένος καὶ ἀριστῶν) ἀνέτρεψε τὴν 
τράπεζαν. οὐ μὴν ἀλλὰ συγκλήτου ψηφισαμένης 
πολέμιον τὸν Γάλβαν αὐτός τε παίζειν καὶ θρα-
σύνεσθαι πρὸς τοὺς φίλους βουλόμενος, οὐ φαύ-
λην ἔφη πρόρρησιν ἐμπεπτωκέναι λογισμοῦ δεο-
μένῳ χρημάτων αὐτῷ· καὶ τὰ μὲν Γαλατῶν, ὅταν 
ὑποχείριοι γένωνται, λαφυραγωγήσεσθαι, ἡ δὲ 
Γάλβα πάρεστιν οὐσία χρῆσθαι καὶ πωλεῖν ἤδη 
πολεμίου πεφηνότος. οὗτός τε δὴ τὰ Γάλβα πι-
πράσκειν ἐκέλευε, καὶ Γάλβας ἀκούσας, ὅσα Νέ-
ρωνος ἦν ἐν Ἰβηρίᾳ κηρύττων εὕρισκε πολλοὺς 
προθυμοτέρους ὠνητάς. 
  Ἀφισταμένων δὲ πολλῶν τοῦ Νέρωνος καὶ 
πάντων ἐπιεικῶς τῷ Γάλβᾳ προστιθεμένων, μόνος 
Κλώδιος Μάκρος ἐν Λιβύῃ καὶ Οὐεργίνιος Ῥοῦφος 
ἐν Γαλατίᾳ τοῦ Γερμανικοῦ στρατεύματος ἡγού-
μενος αὐτοὶ καθ' ἑαυτοὺς ἔπραττον, οὐ τὴν αὐτὴν 
αἵρεσιν ἔχοντες. ἀλλ' ὁ μὲν Κλώδιος, ἐν ἁρπαγαῖς 
πραγμάτων γεγονὼς καὶ φόνοις ἀνδρῶν δι' ὠμότητα 
καὶ πλεονεξίαν, δῆλος ἦν ἐν τῷ μήτε κατέχειν 
μήτε ἀφιέναι τὴν ἀρχὴν δύνασθαι περιφερόμενος, 
Οὐεργίνιος δὲ ταγμάτων ἐπιστατῶν δυνατωτάτων 
πολλάκις αὐτὸν ἀναγορευόντων αὐτοκράτορα καὶ  
βιαζομένων οὔτε αὐτὸς ἔφη λήψεσθαι τὴν ἡγεμο-
νίαν οὔτε ἄλλῳ περιόψεσθαι διδομένην, ὃν ἂν μὴ ἡ 
σύγκλητος ἕληται. ταῦτα τὸν Γάλβαν οὐ μετ-
ρίως ἐθορύβει τὸ πρῶτον· ἐπεὶ δὲ τὰ Οὐεργινίου 
καὶ Οὐίνδικος στρατεύματα τρόπον τινὰ βίᾳ τοὺς 
ἡγεμόνας, ὥσπερ ἡνιόχους κρατῆσαι χαλινῶν μὴ 
δυνηθέντας, εἰς μάχην ἐξενεγκόντα μεγάλην συν-
έρραξαν, καὶ Οὐίνδικος ἑαυτὸν ἀνελόντος ἐπὶ 
δισμυρίοις Γαλατῶν πεσοῦσι, διῆλθε λόγος ὡς 
βουλομένων πάντων ἐπὶ νίκῃ τοσαύτῃ τὸν Οὐερ-
γίνιον ἀναδέξασθαι τὴν ἡγεμονίαν ἢ πάλιν 
μεταβαλουμένων πρὸς Νέρωνα, τότε δὴ παντά-
πασι περίφοβος γενόμενος ὁ Γάλβας ἔγραψε τῷ 
Οὐεργινίῳ, παρακαλῶν κοινοπραγεῖν καὶ δια-
φυλάσσειν ἅμα τὴν ἡγεμονίαν καὶ τὴν ἐλευθερίαν 
Ῥωμαίοις· αὖθις δὲ μετὰ τῶν φίλων εἰς Κλουνίαν, 
Ἰβηρικὴν πόλιν, ἀναχωρήσας ἐν τῷ μετανοεῖν 
περὶ τῶν γεγονότων καὶ ποθεῖν τὴν συνήθη καὶ 
σύντροφον ἀπραγμοσύνην μᾶλλον ἢ πράττειν τι 
τῶν ἀναγκαίων διέτριβεν. 
  Ἦν δὲ θέρος ἤδη, καὶ βραχὺ πρὸ δείλης ἧκεν 
ἀπὸ Ῥώμης Ἴκελος ἀνὴρ ἀπελεύθερος ἑβδομαῖος. 
πυθόμενος δὲ τὸν Γάλβαν ἀναπαύεσθαι καθ' 
ἑαυτὸν ἐβάδιζε συντόνως ἐπὶ τὸ δωμάτιον αὐτοῦ, 
καὶ βίᾳ τῶν θαλαμηπόλων ἀνοίξας καὶ παρελθὼν 
ἀπήγγειλεν ὅτι καὶ ζῶντος ἔτι τοῦ Νέρωνος, οὐκ 
ὄντος δὲ φανεροῦ, τὸ στράτευμα πρῶτον, εἶτα ὁ 
δῆμος καὶ ἡ σύγκλητος αὐτοκράτορα τὸν Γάλβαν 
ἀναγορεύσειεν, ὀλίγον δὲ ὕστερον ἀπαγγελθείη 
τεθνηκὼς ἐκεῖνος· οὐ μὴν αὐτός γε πιστεύσας 
ἔφη τοῖς ἀπαγγέλλουσιν, ἀλλὰ ἐπελθὼν τῷ 
νεκρῷ καὶ κείμενον θεασάμενος, οὕτως ἐξελθεῖν.  
ταῦτα ἀπαγγελλόμενα λαμπρὸν ἦρε τὸν Γάλβαν, 
καὶ συνέδραμε πλῆθος ἀνδρῶν ἐπὶ θύρας ἐκτεθαρ-
ρηκότων ὑπ' αὐτοῦ βεβαίως. καίτοι τὸ τάχος 
ἦν ἄπιστον. ἀλλὰ καὶ δυσὶν ἡμέραις ὕστερον 
Οὐίνιος Τίτος ἀπὸ στρατοπέδου μεθ' ἑτέρων 
ἀφίκετο τὰ δόξαντα τῇ συγκλήτῳ καθ' ἕκαστον 
ἀπαγγέλλων. οὗτος μὲν οὖν εἰς τάξιν ἔντιμον 
προήχθη· τῷ δ' ἀπελευθέρῳ δακτυλίους τε 
χρυσοῦς ἔδωκε καὶ Μαρκιανὸς ὁ Ἴκελος ἤδη 
καλούμενος εἶχε τὴν πρώτην ἐν τοῖς ἀπελευθέροις 
δύναμιν. 
  Ἐν δὲ Ῥώμῃ Νυμφίδιος Σαβῖνος, οὐκ 
ἠρέμα καὶ κατὰ μικρόν, ἀλλὰ συλλήβδην ὁμοῦ, 
πάντα πράγματα φέρων περιήνεγκεν εἰς ἑαυτόν, 
ὡς Γάλβαν μὲν ὄντα πρεσβύτην καὶ μόλις εἰς 
Ῥώμην ἐξαρκέσοντα φοράδην κομισθῆναι διὰ 
γῆρας· ἦν γὰρ ἐτῶν τριῶν καὶ ἑβδομήκοντα· τὰ 
δὲ αὐτόθι στρατεύματα, καὶ πάλαι πρὸς αὐτὸν 
εὐνόως ἔχοντα καὶ νῦν ἑνὸς ἐξηρτημένα μόνου, διὰ 
τὸ τῆς δωρεᾶς μέγεθος εὐεργέτην ἐκεῖνον ἡγεῖσθαι, 
Γάλβαν δὲ χρεωφειλέτην. εὐθὺς οὖν Τιγελλίνῳ 
μὲν τῷ συνάρχοντι προσέταξεν ἀποθέσθαι τὸ 
ξίφος, ὑποδοχὰς δὲ ποιούμενος ἐδείπνιζε τοὺς 
ὑπατικοὺς καὶ τοὺς ἡγεμονικούς, ἔτι τὸ Γάλβα 
προστιθεὶς ὄνομα ταῖς κλήσεσιν, ἔν τε τῷ στρατο-
πέδῳ πολλοὺς παρεσκεύασε λέγειν ὡς πεμπτέον 
ἐστὶ πρὸς Γάλβαν αἰτουμένους ἔπαρχον εἰσαεὶ 
Νυμφίδιον ἄνευ συνάρχοντος. 
  Ἃ δὲ ἡ σύγκλητος εἰς τιμὴν ἔπραττεν αὐτοῦ  
καὶ δύναμιν, ἀνακαλοῦσα εὐεργέτην καὶ συντρέ-
χουσα καθ' ἡμέραν ἐπὶ θύρας καὶ παντὸς ἐξάρχειν 
δόγματος ἀξιοῦσα καὶ βεβαιοῦν, ἔτι περαιτέρω 
τόλμης ἀνῆγεν αὐτόν, ὥστε ὀλίγου χρόνου τοῖς 
θεραπεύουσι μὴ μόνον ἐπίφθονον, ἀλλὰ καὶ φοβε-
ρὸν εἶναι. τῶν δ' ὑπάτων οἰκέτας δημοσίους 
προχειρισαμένων τὰ δόγματα κομίζοντας τῷ αὐτο-
κράτορι, καὶ τὰ καλούμενα διπλώματα σεσημα-
σμένα δόντων, ἃ γνωρίζοντες οἱ κατὰ πόλιν 
ἄρχοντες ἐν ταῖς τῶν ὀχημάτων ἀμοιβαῖς ἐπιτα-
χύνουσι τὰς προπομπὰς τῶν γραμματηφόρων, οὐ 
μετρίως ἠγανάκτησεν ὅτι μὴ παρ' αὐτοῦ καὶ 
σφραγῖδα καὶ στρατιώτας λαβόντες ἀνέπεμψαν, 
ἀλλὰ λέγεται καὶ βουλεύσασθαι περὶ τῶν ὑπάτων, 
εἶτα τὴν ὀργὴν ἀπολογησαμένοις καὶ δεηθεῖσιν 
ἀνῆκε. τῷ δὲ δήμῳ χαριζόμενος οὐκ ἐκώλυε τὸν 
παραπίπτοντα τῶν Νέρωνος ἀποτυμπανίζειν. 
Σπῖκλον μὲν οὖν τὸν μονομάχον ἀνδριάσι Νέρωνος 
ἑλκομένοις ὑποβαλόντες ἐν ἀγορᾷ διέφθειραν, 
Ἀπόνιον δέ τινα τῶν κατηγορικῶν ἀνατρέψαντες 
ἁμάξας λιθοφόρους ἐπήγαγον, ἄλλους δὲ διέσπα-
σαν πολλούς, ἐνίους μηδὲν ἀδικοῦντας, ὥστε καὶ 
Μαύρικον, ἄνδρα τῶν ἀρίστων καὶ ὄντα καὶ δο-
κοῦντα, πρὸς τὴν σύγκλητον εἰπεῖν ὅτι φοβεῖται 
μὴ ταχὺ Νέρωνα ζητήσωσιν. 
  Οὕτω δὲ προσάγων ὁ Νυμφίδιος ἐγγυτέρω 
ταῖς ἐλπίσιν οὐκ ἔφευγε Γαΐου Καίσαρος υἱὸς 
λέγεσθαι τοῦ μετὰ Τιβέριον ἄρξαντος. ἐγνώκει 
γὰρ ὁ Γάϊος, ὡς ἔοικε, τὴν τεκοῦσαν αὐτὸν ἔτι  
μειράκιον ὢν οὐκ ἀειδῆ τὴν ὄψιν οὖσαν, ἐκ δ' 
ἀκεστρίας ἐπιμισθίου Καλλίστῳ, Καίσαρος ἀπ-
ελευθέρῳ, γεγενημένην. ἀλλ' ἦν ἡ πρὸς Γάϊον 
ἔντευξις αὐτῆς, ὡς ἔοικε, νεωτέρα τῆς Νυμφιδίου 
γενέσεως, αἰτίαν δὲ ἔσχεν ἐκ Μαρτιανοῦ τοῦ μο-
νομάχου γεγονέναι, τῆς Νυμφιδίας ἐρασθείσης 
διὰ δόξαν αὐτοῦ, καὶ μᾶλλον ἐδόκει καθ' ὁμοιότητα 
τῆς ἰδέας ἐκείνῳ προσήκειν. ἀλλ' ὁμολογῶν γε 
Νυμφιδίας εἶναι μητρὸς ἔργον μὲν αὑτοῦ μόνου 
τὴν Νέρωνος ἐποιεῖτο κατάλυσιν, ἆθλα δὲ αὐτῆς 
οὐ νομίζων ἱκανὰ καρποῦσθαι τὰς τιμὰς καὶ τὰ 
χρήματα καὶ τὸ Σπόρῳ τοῦ Νέρωνος συγκαθεύδειν, 
ὃν εὐθὺς ἀπὸ τῆς πυρᾶς ἔτι καιομένου τοῦ νεκροῦ 
μεταπεμψάμενος ἐκεῖνος ἐν γαμετῆς εἶχε τάξει καὶ 
Ποππαίαν προσηγόρευεν, ἐπὶ τὴν διαδοχὴν παρ-
εδύετο τῆς ἡγεμονίας. καὶ τὰ μὲν αὐτὸς ἐν Ῥώμῃ 
διὰ τῶν φίλων ὑπειργάζετο, καὶ γυναικῶν τινων 
αὐτῷ καὶ συγκλητικῶν ἀνδρῶν κρύφα συλλαμβα-
νομένων, ἕνα δὲ τῶν φίλων, Γελλιανόν, εἰς Ἰβηρίαν 
ἔπεμψεν κατασκεψόμενον. 
  Τῷ δὲ Γάλβᾳ μετὰ τὴν Νέρωνος τελευτὴν 
ἐχώρει πάντα. Οὐεργίνιος δὲ Ῥοῦφος ἀμφίβολος 
ὢν ἔτι φροντίδα παρεῖχε, μὴ τῷ δυνάμεως πολλῆς 
καὶ μαχιμωτάτης ἄρχειν προσειληφὼς τὸ νενικηκέ-
ναι Οὐίνδικα καὶ κεχειρῶσθαι μέγα μέρος τῆς 
Ῥωμαίων ἡγεμονίας, ἐν σάλῳ γενομένην ἀποστα-
τικῷ Γαλατίαν ἅπασαν, ὑπακούσαι τοῖς παρα-
καλοῦσιν αὐτὸν ἐπὶ τὴν ἀρχήν. οὐδενὸς γὰρ ἦν 
ὄνομα μεῖζον, οὐδὲ εἶχε δόξαν οὐδεὶς ὅσην ὁ Οὐερ- 
γίνιος, ὡς μεγίστη ῥοπὴ τοῖς Ῥωμαίων πράγμασι 
τυραννίδος ὁμοῦ χαλεπῆς καὶ Γαλατικῶν πολέ-
μων ἀπαλλαγῇ γενόμενος. ἀλλ' ἐκεῖνος τότε τοῖς 
ἐξ ἀρχῆς ἐμμένων λογισμοῖς ἐφύλαττε τῇ συγ-
κλήτῳ τὴν αἵρεσιν τοῦ αὐτοκράτορος. καίτοι φα-
νερᾶς γε τῆς Νέρωνος τελευτῆς γενομένης τό τε 
πλῆθος ἐνέκειτο τῷ Οὐεργινίῳ πάλιν, καὶ τῶν 
χιλιάρχων τις τῶν ἐν τῇ σκηνῇ σπασάμενος τὸ 
ξίφος ἐκέλευε τὸν Οὐεργίνιον δέχεσθαι τὴν ἡγεμο-
νίαν ἢ τὸν σίδηρον. ἐπεὶ δὲ Φάβιος Οὐάλης 
ἄρχων ἑνὸς τάγματος ὥρκωσε πρῶτος εἰς Γάλβαν, 
καὶ γράμματα ἧκεν ἀπὸ Ῥώμης περὶ ὧν ἡ σύγ-
κλητος ἐψηφίσατο, χαλεπῶς μὲν καὶ μόλις, ἔπεισε 
δ' οὖν τοὺς στρατιώτας αὐτοκράτορα τὸν Γάλβαν 
ἀνειπεῖν· καὶ πέμψαντος αὐτοῦ διάδοχον Φλάκκον 
Ὁρδεώνιον ἐδέξατο. καὶ παραδοὺς ἐκείνῳ τὴν 
δύναμιν αὐτὸς ἀπήντησε τῷ Γάλβᾳ πρόσω χω-
ροῦντι, καὶ συνανέστρεφεν, οὔτε ὀργῆς οὔτε τιμῆς 
ἐπιδήλου τυγχάνων. αἴτιος δὲ τοῦ μὲν αὐτὸς ὁ 
Γάλβας αἰδούμενος τὸν ἄνδρα, τοῦ δὲ οἱ φίλοι καὶ 
μάλιστα Οὐίνιος Τίτος, ὑπὸ φθόνου τὸν Οὐεργί-
νιον οἰόμενος μὲν κολούειν, ἠγνόει δὲ ἄρα τῷ 
Οὐεργινίου χρηστῷ δαίμονι συνεργῶν, ἤδη τὸν 
ἄνδρα πολέμων καὶ κακῶν, ὅσα τοὺς ἄλλους ἡγε-
μόνας κατέσχεν, ἐκτὸς εἰς βίον ἀκύμονα καὶ 
γῆρας εἰρήνης καὶ ἡσυχίας μεστὸν ὑπεκτιθεμένῳ. 
  Γάλβαν δὲ περὶ Νάρβωνα, πόλιν Γαλατι-
κήν, οἱ παρὰ τῆς συγκλήτου πρέσβεις ἐντυχόντες 
ἠσπάζοντο, καὶ παρεκάλουν ἐπιφανῆναι τῷ δήμῳ 
ποθοῦντι ταχέως. ὁ δὲ τάς τε ἄλλας παρεῖχεν 
ἐντεύξεις καὶ συνουσίας αὐτοῖς φιλανθρώπους καὶ  
δημοτικάς, πρός τε τὰς ἑστιάσεις πολλῆς κατα-
σκευῆς καὶ θεραπείας βασιλικῆς παρούσης, ἣν ἐκ 
τῶν Νέρωνος ὁ Νυμφίδιος αὐτῷ προσέπεμψεν, 
οὐδενὶ χρώμενος ἐκείνων, ἀλλὰ τοῖς ἑαυτοῦ πᾶσιν, 
εὐδοκίμει, μεγαλόφρων ἀνὴρ καὶ κρείττων ἀπει-
ροκαλίας φαινόμενος. ταχὺ μέντοι τὰ γενναῖα 
ταῦτα καὶ ἄτυφα καὶ πολιτικὰ δημαγωγίαν Οὐίνιος 
ἀποφαίνων καὶ κομψότητα μεγάλων ἀπαξιοῦσαν 
αὑτήν, ἔπεισε χρήμασί τε χρῆσθαι τοῖς Νέρωνος 
καὶ περὶ τὰς ὑποδοχὰς μὴ φείδεσθαι τῆς βασιλι-
κῆς πολυτελείας. καὶ ὅλως αἴσθησιν αὑτοῦ κατὰ 
μικρὸν ὑπὸ τῷ Οὐινίῳ γενησομένου παρεῖχεν ὁ 
πρεσβύτης. 
  Ἦν δὲ Οὐίνιος ἀργυρίου μὲν ἐσχάτως καὶ 
παρ' ὁντινοῦν ἥττων, ἔνοχος δὲ καὶ τοῖς περὶ 
γυναῖκας ἁμαρτήμασιν. ἔτι γὰρ ὢν νέος καὶ 
στρατευόμενος ὑπὸ Καλβισίῳ Σαβίνῳ τὴν πρώτην 
στρατείαν ἀκόλαστον οὖσαν τὴν γυναῖκα τοῦ 
ἡγεμόνος παρεισήγαγε νύκτωρ εἰς τὸ στρατόπεδον 
ἐν ἐσθῆτι στρατιωτικῇ καὶ διέφθειρεν ἐν τοῖς 
ἀρχείοις, ἃ πριγκίπια καλοῦσι Ῥωμαῖοι. ἐπὶ 
τούτῳ δὲ Γάϊος Καῖσαρ ἔδησεν αὐτόν· ἐκείνου δὲ 
ἀποθανόντος εὐτυχίᾳ χρησάμενος ἀπελύθη. δει-
πνῶν δὲ παρὰ Κλαυδίῳ Καίσαρι ποτήριον ἀργυροῦν 
ὑφείλετο· πυθόμενος δὲ ὁ Καῖσαρ τῇ ὑστεραίᾳ 
πάλιν αὐτὸν ἐπὶ δεῖπνον ἐκάλεσεν, ἐλθόντι δὲ 
ἐκέλευσεν ἐκείνῳ μηδὲν ἀργυροῦν, ἀλλὰ κεράμεα 
πάντα προσφέρειν καὶ παρατιθέναι τοὺς ὑπηρέτας. 
τοῦτο μὲν οὖν διὰ τὴν Καίσαρος μετριότητα κωμι-
κωτέραν γενομένην γέλωτος, οὐκ ὀργῆς ἄξιον ἔδο-
ξεν· ἃ δὲ τὸν Γάλβαν ἔχων ὑφ' αὑτῷ, καὶ δυνάμενος  
μέγιστον ἐπὶ χρήμασιν, ἔπραττε, τραγικῶν παθῶν 
καὶ συμφορῶν μεγάλων τοῖς μὲν αἰτίαν, τοῖς δὲ 
πρόφασιν παρέσχεν. 
  Ὁ γὰρ Νυμφίδιος εὐθὺς ἐπανελθόντος 
τοῦ Γελλιανοῦ πρὸς αὐτόν, ὃν ἔπεμψε τοῦ Γάλβα 
τρόπον τινὰ κατάσκοπον, ἀκούσας τῆς μὲν αὐλῆς 
καὶ τῶν δορυφόρων ἔπαρχον ἀποδεδεῖχθαι Κορ-
νήλιον Λάκωνα, τὸ δὲ σύμπαν εἶναι τοῦ Οὐινίου 
κράτος, αὐτῷ δὲ μηδέποτε τοῦ Γάλβα στῆναι 
πλησίον ἐγγεγονέναι μηδὲ ἐντυχεῖν ἰδίᾳ, πάντων 
αὐτὸν ὑφορωμένων καὶ διαφυλαττόντων, ἐθο-
ρυβήθη· καὶ συναγαγὼν τοὺς ἡγεμόνας τοῦ στρα-
τεύματος ἔφη Γάλβαν μὲν αὐτὸν εἶναι πρεσβύτην 
ἐπιεικῆ καὶ μέτριον, ἐλάχιστα δὲ τοῖς αὑτοῦ 
χρώμενον λογισμοῖς ὑπὸ Οὐινίου καὶ Λάκωνος 
οὐκ εὖ διοικεῖσθαι. πρὶν οὖν λαθεῖν αὐτοὺς ἣν 
ἔσχε Τιγελλῖνος ἰσχὺν ἐν τοῖς πράγμασι κτησα-
μένους, πεμπτέον εἶναι πρὸς τὸν ἡγεμόνα πρέσβεις 
ἀπὸ στρατοπέδου τοὺς διδάξοντας ὅτι τῶν φίλων 
δύο μόνους τούτους ἀποσκευασάμενος ἡδίων παρέ-
σται πᾶσι καὶ ποθεινότερος. ἐπεὶ δὲ ταῦτα λέγων 
οὐκ ἔπειθεν, ἀλλ' ἄτοπον ἐδόκει καὶ ἀλλόκοτον 
ἡγεμόνα πρεσβύτην, ὥσπερ ἄρτι γευόμενον ἐξου-
σίας μειράκιον, οἷς χρήσεται φίλοις ἢ μή, ῥυθμί-
ζειν, ἑτέραν ὁδὸν τραπόμενος ἔγραφε τῷ Γάλβᾳ 
δεδιττόμενος, νῦν μὲν ὡς ὕπουλα καὶ μετέωρα 
πολλὰ τῆς πόλεως ἐχούσης, νῦν δὲ Κλώδιον 
Μάκρον ἐν Λιβύῃ τὰ σιτηγὰ κατέχειν, αὖθις δὲ 
παρακινεῖν τὰ Γερμανικὰ τάγματα, καὶ περὶ τῶν 
ἐν Συρίᾳ καὶ Ἰουδαίᾳ δυνάμεων ὅμοια πυνθάνεσθαι.  
τοῦ δὲ Γάλβα μὴ πάνυ τὸν νοῦν προσέχοντος 
αὐτῷ μηδὲ πιστεύοντος ἔγνω προεπιχειρεῖν· καίτοι 
Κλώδιος Κέλσος Ἀντιοχεύς, ἀνὴρ ἔμφρων, εὔνους 
δὲ ἐκείνῳ καὶ πιστός, ἀπηγόρευε, λέγων οὐκ ἂν 
οἴεσθαι μίαν ἐν Ῥώμῃ συνοικίαν Καίσαρα προσ-
ειπεῖν Νυμφίδιον. ἀλλὰ πολλοὶ κατεγέλων, καὶ 
Μιθριδάτης ὁ Ποντικὸς ἐπισκώπτων τὴν φαλα-
κρότητα καὶ ῥυσσότητα τοῦ Γάλβα νῦν ἔφη τινὰ 
δοκεῖν εἶναι Ῥωμαίοις, ὀφθέντα δὲ φανεῖσθαι τῶν 
ἡμερῶν τούτων ἃς καλεῖται Καῖσαρ, ὄνειδος. 
  Ἔδοξεν οὖν περὶ μέσας νύκτας εἰς τὴν 
παρεμβολὴν παραγαγόντας ἀναδεικνύειν αὐτο-
κράτορα τὸν Νυμφίδιον. πρῶτος δὲ τῶν χιλι-
άρχων Ἀντώνιος Ὁνωράτος ἑσπέρας γενομένης 
τοὺς ὑφ' ἑαυτῷ στρατιώτας συναγαγὼν ἐκάκιζε 
μὲν αὑτόν, ἐκάκιζε δὲ ἐκείνους ἐν ὀλίγῳ χρόνῳ 
τροπὰς τοσαύτας τρεπομένους κατ' οὐδένα λογι-
σμὸν οὐδὲ αἵρεσιν ἀμεινόνων, ἀλλὰ δαίμονός τινος 
αὐτοὺς ἐκ προδοσίας εἰς προδοσίαν ἐλαύνοντος. 
καὶ τὰ μὲν πρῶτα προφάσεις ἔχειν τὰ Νέρωνος 
ἐγκλήματα· νῦν δὲ Γάλβαν προδιδόναι, τίνα φόνον 
μητρὸς ἐγκαλοῦντας ἢ σφαγὴν γυναικός, ἢ ποίαν 
αἰδουμένους θυμέλην ἢ τραγῳδίαν τοῦ αὐτοκράτο-
ρος; “Ἀλλ' οὐδὲ ἐκεῖνον ἐπὶ τούτοις ὑπεμείναμεν 
ἐγκαταλιπεῖν, ἀλλὰ Νυμφιδίῳ πεισθέντες ὅτι 
πρῶτος ἡμᾶς ἐγκατέλιπε καὶ πέφευγεν εἰς 
Αἴγυπτον. πότερον οὖν Νέρωνι Γάλβαν ἐπι-
θυσώμεθα, καὶ τὸν ἐκ Νυμφιδίας ἑλόμενοι Καί-
σαρα τὸν ἐκ Λιβίας ἀνέλωμεν, ὡς τὸν ἐξ Ἀγριπ- 
πίνης ἀνείλομεν; ἢ τούτῳ δίκην ἐπιθέντες ὧν 
δέδρακε, τιμωροὶ μὲν Νέρωνος, Γάλβα δὲ φύλακες 
ἀγαθοὶ καὶ πιστοὶ φανῶμεν;” 
  Ταῦτα λέγοντι τῷ χιλιάρχῳ προσέθεντο πάντες 
οἱ στρατιῶται, καὶ τοὺς ἄλλους προσιόντες ἐμμέ-
νειν παρεκάλουν τῇ πρὸς τὸν αὐτοκράτορα πίστει· 
καὶ τοὺς πλείους μετέστησαν. ἀρθείσης δὲ βοῆς, 
εἴτε πεισθεὶς ὁ Νυμφίδιος, ὥς φασιν ἔνιοι, καλεῖν 
αὐτὸν ἤδη τοὺς στρατιώτας, εἴτε προλαβεῖν σπεύ-
δων τὸ θορυβοῦν ἔτι καὶ διστάζον, ὑπὸ φωτὶ 
πολλῷ προῄει, λόγον τινὰ κομίζων ἐν βιβλίῳ 
γεγραμμένον ὑπὸ Κιγγωνίου Βάρρωνος, ὃν ἐκμε-
μελετήκει πρὸς τοὺς στρατιώτας εἰπεῖν. ἰδὼν δὲ 
κεκλεισμένας τοῦ στρατοπέδου τὰς πύλας καὶ 
περὶ τὰ τείχη πολλοὺς ὡπλισμένους ἔδεισε· καὶ 
προσιὼν ἠρώτα τί βούλονται καὶ τίνος κελεύ-
σαντος ἐν ὅπλοις γεγόνασιν. ἀπαντώσης δ' αὐτῷ 
παρὰ πάντων μιᾶς φωνῆς, Γάλβαν αὐτοκράτορα 
γινώσκειν, κἀκεῖνος ὁμόσε χωρῶν ἐπευφήμει καὶ 
τοὺς ἑπομένους ἐκέλευε. τῶν δὲ παρὰ τὰς πύλας 
παρέντων αὐτὸν εἰσελθεῖν μετ' ὀλίγων αὐτὸς 
ἀκοντίζεται λόγχῃ· καὶ ταύτην μὲν ἐδέξατο πρὸ 
αὐτοῦ θυρεῷ Σεπτίμιος, ἄλλων δὲ γυμνοῖς ξίφεσιν 
ἐπιφερομένων φυγὼν καὶ διωχθεὶς ἐν οἰκήματι 
στρατιώτου σφάττεται. καὶ τὸν νεκρὸν εἰς μέσον 
ἑλκύσαντες καὶ περιβαλόντες κιγκλίδα θέαμα τοῖς 
βουλομένοις μεθ' ἡμέραν παρέσχον. 
  Οὕτω δὲ τοῦ Νυμφιδίου καταστρέψαντος 
ὁ Γάλβας πυθόμενος, καὶ τῶν συνωμοτῶν αὐτοῦ  
κελεύσας ἀποθανεῖν ὅσοι μὴ δι' αὑτῶν εὐθὺς 
ἀπέθανον, ἐν οἷς ἦν καὶ Κιγγώνιος ὁ τὸν λόγον 
γράψας καὶ Μιθριδάτης ὁ Ποντικός, ἔδοξε μὴ 
νομίμως, εἰ καὶ δικαίως, μηδὲ δημοτικῶς ἀνῃρηκέναι 
πρὸ κρίσεως ἄνδρας οὐκ ἀσήμους. ἕτερον γὰρ 
ἡγεμονίας σχῆμα προσεδέχοντο πάντες, ἐξαπατώ-
μενοι συνήθως ὑπὸ τῶν ἐν ἀρχῇ λεγομένων. ἔτι 
δὲ μᾶλλον ἠνίασεν αὐτοὺς ἀνὴρ ὑπατικὸς καὶ 
Νέρωνι πιστὸς ἀποθανεῖν κελευσθείς, Πετρώνιος 
Τουρπιλιανός. Μάκρον γὰρ ἐν Λιβύῃ διὰ Τρε-
βωνίου καὶ Φοντήϊον ἐν Γερμανίᾳ διὰ Οὐάλεντος 
ἀνελὼν πρόφασιν εἶχεν ἐν ὅπλοις καὶ στρατοπέ-
δοις ὄντας φοβηθῆναι. Τουρπιλιανὸν δέ, γέροντα 
γυμνὸν καὶ ἄνοπλον, λόγου μεταλαβεῖν οὐδὲν 
ἐκώλυεν, εἴ τις ἣν ἐπαγγέλλεται μετριότητα τοῖς 
πράγμασιν ἔργῳ φυλάξειν ἔμελλε. 
  Ταῦτα μὲν οὖν τοιαύτας ἔχει μέμψεις. ἐπεὶ δὲ 
προσιὼν ἀπεῖχε τῆς πόλεως περὶ πέντε καὶ εἴκοσι 
σταδίους, ἐνετύγχανεν ἀκοσμίᾳ καὶ θορύβῳ τῶν 
ἐρετῶν τὴν ὁδὸν προκατεχόντων καὶ περικεχυμέ-
νων πανταχόθεν. οὗτοι δὲ ἦσαν οὓς εἰς ἓν τάγμα 
ὁ Νέρων συλλοχίσας ἀπέφηνε στρατιώτας· καὶ 
τότε παρόντες ἐκβεβαιώσασθαι τὴν στρατείαν 
οὔτ' ὀφθῆναι τοῖς ἀπαντῶσιν οὔτ' ἀκουσθῆναι 
παρίεσαν τὸν αὐτοκράτορα, ἀλλ' ἐθορύβουν βοῇ 
σημεῖα τῷ τάγματι καὶ χώραν αἰτοῦντες. ἐκείνου 
δὲ ὑπερτιθεμένου καὶ πάλιν εἰπεῖν κελεύσαντος,  
ἀρνήσεως σχῆμα τὴν ἀναβολὴν εἶναι φάσκοντες 
ἠγανάκτουν καὶ παρείποντο μὴ φειδόμενοι βοῆς. 
ἐνίων δὲ καὶ τὰς μαχαίρας σπασαμένων, ἐκέλευσε 
τοὺς ἱππεῖς ἐμβαλεῖν αὐτοῖς ὁ Γάλβας. ὑπέστη 
δὲ οὐδεὶς ἐκείνων, ἀλλ' οἱ μὲν εὐθὺς ἀνατραπέντες, 
οἱ δὲ φεύγοντες διεφθάρησαν, οὐ χρηστὸν οὐδὲ 
αἴσιον ποιοῦντες τῷ Γάλβᾳ τὸν οἰωνὸν εἰσιόντι 
διὰ πολλοῦ φόνου καὶ νεκρῶν τοσούτων εἰς τὴν 
πόλιν. ἀλλ' εἰ καί τις αὐτοῦ κατεφρόνει πρότε-
ρον ἀσθενοῦς καὶ γέροντος ὁρωμένου, τότε πᾶσι 
φρικώδης καὶ φοβερὸς ἐγένετο. 
  Βουλόμενος δὲ τῆς περὶ τὰς δωρεὰς ἀμε-
τρίας καὶ πολυτελείας τοῦ Νέρωνος ἀποδεικνύναι 
μεγάλην μεταβολήν, ἀστοχεῖν ἐδόκει τοῦ πρέ-
ποντος. Κάνου γὰρ αὐλήσαντος αὐτῷ παρὰ 
δεῖπνον (ἀκρόαμα δὲ ἦν ὁ Κάνος εὐδοκιμούμενον) 
ἐπαινέσας καὶ ἀποδεξάμενος ἐκέλευσεν αὑτῷ 
κομισθῆναι τὸ γλωσσόκομον· καὶ λαβὼν χρυσοῦς 
τινας ἐπέδωκε τῷ Κάνῳ, φήσας ἐκ τῶν ἰδίων, οὐκ 
ἐκ τῶν δημοσίων χαρίζεσθαι. τὰς δὲ δωρεὰς ἃς 
Νέρων ἔδωκε τοῖς περὶ σκηνὴν καὶ παλαίστραν, 
ἀπαιτεῖσθαι συντόνως κελεύσας πλὴν τοῦ δεκάτου 
μέρους, εἶτα μικρὰ καὶ γλίσχρα κομιζόμενος 
(ἀνηλώκεσαν γὰρ οἱ πλεῖστοι τῶν λαβόντων, 
ἐφήμεροι καὶ σατυρικοὶ τοῖς βίοις ἄνθρωποι) 
τοὺς πριαμένους παρ' αὐτῶν ἢ λαβόντας ὁτιοῦν 
ἀνεζήτει καὶ παρ' ἐκείνων ἐξέπραττε. τοῦ δὲ 
πράγματος ὅρον οὐκ ἔχοντος, ἀλλὰ πόρρω 
νεμομένου καὶ προϊόντος ἐπὶ πολλούς, αὐτὸς μὲν  
ἠδόξει, φθόνον δὲ καὶ μῖσος εἶχεν Οὐίνιος, ὡς 
τοῖς μὲν ἄλλοις ἅπασιν ἀνελεύθερον παρέχων 
τὸν ἡγεμόνα καὶ μικρολόγον, αὐτὸς δὲ χρώμενος 
ἀσώτως καὶ λαμβάνων πάντα καὶ πιπράσκων. 
ὁ μὲν γὰρ Ἡσίοδος 
 
  ἀρχομένου τε πίθου καὶ λήγοντος κορέσασθαι 
 
φησὶ δεῖν, ὁ δὲ Οὐίνιος ὁρῶν ἀσθενῆ καὶ γέροντα 
τὸν Γάλβαν ἐνεπίμπλατο τῆς τύχης, ὡς ἅμα μὲν 
ἀρχομένης, ἅμα δὲ φθινούσης. 
  Ὁ δὲ πρεσβύτης ἠδικεῖτο τὰ μὲν 
πρῶτα τοῦ Οὐινίου κακῶς διοικοῦντος, ἃ δὲ αὐτὸς 
ὀρθῶς προῃρεῖτο διαβάλλοντος ἢ κωλύοντος· 
οἷον ἦν τὸ περὶ τὰς κολάσεις τῶν Νερωνιανῶν. 
ἀπέκτεινε γὰρ τοὺς πονηρούς, ἐν οἷς ἦν ὁ Ἥλιος 
καὶ Πολύκλειτος καὶ Πετῖνος καὶ Πατρόβιος. 
ὁ δὲ δῆμος ἐκρότει, καὶ δι' ἀγορᾶς αὐτῶν ἀγο-
μένων ἐβόα καλὴν μὲν εἶναι καὶ θεοφιλῆ πομπήν, 
ἀπαιτεῖν δὲ καὶ θεοὺς καὶ ἀνθρώπους τὸν διδάσκα-
λον καὶ παιδαγωγὸν τῆς τυραννίδος Τιγελλῖνον. 
ἐφθάκει δὲ ὁ γενναῖος προειληφὼς ἀρραβῶσι 
μεγάλοις τὸν Οὐίνιον. εἶτα Τουρπιλιανὸς μέν, 
ὅτι μὴ προεδίδου μηδὲ ἐμίσει τὸν ἡγεμόνα 
τοιοῦτον ὄντα μισούμενος, ἄλλο δὲ μηδὲ ἓν μέγα 
συναδικήσας, ἀπέθανεν· ὁ δὲ καὶ ποιήσας ἄξιον 
θανάτου Νέρωνα καὶ γενόμενον τοιοῦτον ἐγκα-
ταλιπὼν καὶ προδοὺς περιῆν, μέγα δίδαγμα  
τοῦ μηδὲν ἄπρακτον εἶναι παρὰ Οὐινίῳ μηδὲ 
ἀνέλπιστον τοῖς διδοῦσιν. οὐδενὸς γὰρ οὕτω 
θεάματος ἐρασθεὶς ὁ Ῥωμαίων δῆμος ὡς τοῦ 
Τιγελλῖνον ἰδεῖν ἀπαγόμενον, οὐδὲ παυσάμενος 
ἐν πᾶσι θεάτροις καὶ σταδίοις αἰτούμενος ἐκεῖνον, 
ἐπεπλήχθη διαγράμματι τοῦ αὐτοκράτορος Τι-
γελλῖνον μὲν οὐ πολὺν ἔτι βιώσεσθαι φάσκον-
τος χρόνον ὑπὸ φθινάδος νόσου δαπανώμενον, 
ἐκείνους δὲ παραιτουμένου μὴ διαγριαίνειν 
μηδὲ τυραννικὴν ποιεῖν τὴν ἡγεμονίαν. ἀχθο-
μένου δὲ τοῦ δήμου καταγελῶντες ὁ μὲν Τιγελ-
λῖνος ἔθυσε σωτήρια καὶ παρεσκεύασε λαμπρὰν 
ἑστίασιν, ὁ δὲ Οὐίνιος ἀναστὰς παρὰ τοῦ αὐτο-
κράτορος μετὰ δεῖπνον ἐκώμασεν ὡς ἐκεῖνον, 
ἄγων τὴν θυγατέρα χήραν οὖσαν. καὶ προὔπιεν 
ὁ Τιγελλῖνος αὐτῇ πέντε καὶ εἴκοσι μυριάδας 
ἀργυρίου, καὶ τῶν παλλακίδων τὴν ἀγελαρ-
χοῦσαν ἐκέλευσε τὸν περιδέραιον κόσμον ἀφελο-
μένην ἐκείνῃ περιάψαι, πεντεκαίδεκα μυριάδων 
εἶναι λεγόμενον. 
  Ἐκ δὲ τούτου καὶ τὰ μετρίως πρατ-
τόμενα διαβολὴν εἶχεν, ὡς τὰ πρὸς τοὺς Γαλάτας 
Οὐΐνδικι συναραμένους. ἐδόκουν γὰρ οὐ φιλαν-
θρωπίᾳ τοῦ αὐτοκράτορος, ἀλλὰ ὠνούμενοι παρὰ 
Οὐινίου τυγχάνειν ἀνέσεώς τε δασμῶν καὶ 
πολιτείας. οἱ μὲν οὖν πολλοὶ διὰ ταῦτα πρὸς 
τὴν ἡγεμονίαν ἀπηχθάνοντο, τοὺς δὲ στρατιώτας 
τὴν δωρεὰν μὴ κομιζομένους ἐν ἀρχῇ μὲν ἐλπὶς 
παρῆγεν ὡς, εἰ καὶ μὴ τοσοῦτον, ἀλλ' ὅσον  
Νέρων ἔδωκεν, ἀποδώσοντος. ἐπεὶ δὲ μεμφομένους 
ἀκούσας ἀφῆκε φωνὴν ἡγεμόνι μεγάλῳ πρέ-
πουσαν, εἰπὼν εἰωθέναι καταλέγειν στρατιώτας, 
οὐκ ἀγοράζειν, πυθομένοις τοῦτο δεινὸν εἰσῆλθε 
μῖσος καὶ ἄγριον πρὸς αὐτόν. ἐδόκει γὰρ οὐκ 
αὐτὸς ἀποστερεῖν μόνος, ἀλλὰ νομοθετεῖν καὶ 
διδάσκειν τοὺς μεθ' αὑτὸν αὐτοκράτορας. 
  Ἀλλὰ τὸ μὲν ἐν Ῥώμῃ τυφλὸν ἦν ἔτι κίνημα, 
καί τις αἰδὼς ἅμα πρὸς παρόντα τὸν Γάλβαν 
ἀμβλύτητα καὶ μέλλησιν ἐνεποίει τῷ νεωτερισμῷ, 
καὶ τὸ μηδεμίαν ἀρχὴν ἐμφανῆ μεταβολῆς ὁρᾶ-
σθαι συνέστελλε καὶ συνέκρυπτεν ἁμῶς γέ πως 
τὴν δυσμένειαν αὐτῶν. οἱ δὲ πρότερον ὑπὸ 
Οὐεργινίῳ γενόμενοι, τότε δ' ὄντες ὑπὸ Φλάκκῳ 
περὶ Γερμανίαν, μεγάλων μὲν ἀξιοῦντες αὑτοὺς 
διὰ τὴν μάχην ἣν ἐμαχέσαντο πρὸς Οὐΐνδικα, 
μηδενὸς δὲ τυγχάνοντες, ἀπαρηγόρητοι τοῖς 
ἄρχουσιν ἦσαν. αὐτὸν δὲ τὸν Φλάκκον ὑπὸ 
συντόνου ποδάγρας ἀδύνατον ὄντα τῷ σώματι 
καὶ πραγμάτων ἄπειρον ἐν οὐδενὶ λόγῳ τὸ 
παράπαν ἐποιοῦντο. καί ποτε θέας οὔσης, καὶ 
τῶν χιλιάρχων καὶ λοχαγῶν τὸ Ῥωμαίοις σύνηθες 
εὐτυχίαν ἐπευχομένων τῷ αὐτοκράτορι Γάλβᾳ, 
διεθορύβησαν οἱ πολλοὶ τὸ πρῶτον, εἶτα ταῖς 
εὐχαῖς ἐπιμενόντων ἐκείνων ἀντεφώνουν “Εἰ 
ἄξιος.” 
  Τοιαῦτα δὲ ἕτερα καὶ τῶν ὑπὸ Τιγελλίνῳ 
ταγμάτων ὑβριζόντων πολλάκις, ἐπέμπετο γράμ-
ματα τῷ Γάλβᾳ παρὰ τῶν ἐπιτρόπων· ὁ δὲ 
φοβηθεὶς ὡς μὴ μόνον διὰ τὸ γῆρας, ἀλλὰ καὶ  
διὰ τὴν ἀπαιδίαν καταφρονούμενος, ἐβουλεύετο 
παῖδα θέσθαι τῶν ἐπιφανῶν τινα νεανίσκον καὶ 
διάδοχον ἀποδεῖξαι τῆς ἀρχῆς. ἦν δὲ Μάρκος 
Ὄθων, ἀνὴρ γένει μὲν οὐκ ἀφανής, τρυφῇ δὲ καὶ 
φιληδονίαις εὐθὺς ἐκ παίδων ἐν ὀλίγοις Ῥωμαίων 
διεφθαρμένος. ὡς δὲ τὸν Ἀλέξανδρον Ὅμηρος 
“Ἑλένης πόσιν ἠϋκόμοιο,” μηδὲν ἔχοντα πρὸς 
δόξαν ἄλλο σεμνύνων ἀπὸ τῆς γυναικός, ὀνομάζει 
πολλάκις, οὕτως γεγονὼς περιβόητος ἐν Ῥώμῃ 
διὰ τὸν Ποππαίας γάμον, ἧς ἤρα μὲν ὁ Νέρων 
Κρισπίνῳ συνούσης, ἔτι δ' αἰδούμενος τὴν ἑαυτοῦ 
γυναῖκα καὶ τὴν μητέρα φοβούμενος ὑφῆκε τὸν 
Ὄθωνα πειρῶντα τὴν Ποππαίαν. φίλῳ δὲ τῷ 
Ὄθωνι καὶ συμβιωτῇ διὰ τὴν ἀσωτίαν ἐχρῆτο, 
καὶ σκωπτόμενος ὑπ' αὐτοῦ πολλάκις εἰς μικρο-
λογίαν καὶ ἀνελευθερίαν ἔχαιρε. λέγεται δέ 
ποτε μύρῳ τῶν πολυτελῶν χρισαμένου τοῦ 
Νέρωνος καὶ τὸν Ὄθωνα καταβρέξαντος, ἐκεῖνος 
πάλιν τῇ ὑστεραίᾳ δεχόμενος αὐτὸν ἅμα πολλα-
χόθεν ἀργυροῦς καὶ χρυσοῦς προβαλεῖν ἄφνω 
σωλῆνας, ὥσπερ ὕδωρ τὸ μύρον ἐκχέοντας καὶ 
κατακλύζοντας. ἀλλὰ τήν γε Ποππαίαν προμοι-
χεύσας τῷ Νέρωνι, καὶ διαφθείρας ταῖς εἰς 
ἐκεῖνον ἐλπίσιν, ἔπεισεν ἀποστῆναι τοῦ ἀνδρός. 
ἐλθούσης δὲ παρ' αὐτὸν ὡς γαμετῆς οὐκ ἠγάπα 
μετέχων, ἀλλ' ἤσχαλλε μεταδιδούς, οὐδὲ αὐτῆς 
ἀχθομένης, ὥς φασι, τῇ ζηλοτυπίᾳ τῆς Ποππαίας. 
καὶ γὰρ ἀποκλεῖσαι τὸν Νέρωνα λέγεται μὴ 
παρόντος τοῦ Ὄθωνος, εἴτε τῆς ἡδονῆς ἀφαιροῦσα 
τὸ πλήσμιον, εἴτε, ὥς φασιν ἔνιοι, βαρυνομένη  
τὸν Καίσαρος γάμον, ἐραστῇ δὲ μὴ φεύγουσα 
χρῆσθαι διὰ τὸ φιλακόλαστον. ἐκινδύνευσεν 
οὖν ὁ Ὄθων ἀποθανεῖν· καὶ παράλογον ἦν ὅτι 
τὴν γυναῖκα καὶ ἀδελφὴν ἀποκτείνας διὰ τὸν 
Ποππαίας γάμον ἐφείσατο τοῦ Ὄθωνος. 
  Σενέκαν δὲ εἶχεν εὔνουν· κἀκείνου τὸν 
Νέρωνα πείσαντος καὶ παραινέσαντος ἐξεπέμφθη 
Λυσιτανῶν στρατηγὸς ἐπὶ τὸν Ὠκεανόν. καὶ 
παρέσχεν ἑαυτὸν οὐκ ἄχαριν οὐδὲ ἐπαχθῆ τοῖς 
ὑπηκόοις, εἰδὼς φυγῆς ὑποκόρισμα καὶ παρακά-
λυμμα τὴν ἀρχὴν αὐτῷ δεδομένην. ἀποστάντος 
δὲ Γάλβα πρῶτος αὐτῷ προσεχώρησε τῶν 
ἡγεμόνων, καὶ φέρων ὅσον εἶχεν ἐν ἐκπώμασι καὶ 
τραπέζαις ἄργυρον καὶ χρυσὸν ἔδωκε κατακόψαι 
ποιουμένῳ νόμισμα, καὶ τῶν οἰκετῶν ἐδωρήσατο 
τοὺς εἰθισμένους περὶ δίαιταν ἡγεμόνι ἐμμελῶς 
ὑπουργεῖν. καὶ τὰ ἄλλα πιστὸς ἦν αὐτῷ, καὶ 
διδοὺς πεῖραν οὐδενὸς ἧττον ἐδόκει πραγμάτων 
ἔμπειρος εἶναι· καὶ βαδίζοντι τὴν ὁδὸν ἅπασαν 
ἐφ' ἡμέρας πολλὰς συνοχούμενος διετέλεσεν. 
ἐν δὲ τῇ συνοδίᾳ καὶ τῇ συνηθείᾳ τὸν Οὐίνιον 
ἐξεθεράπευσεν ὁμιλίᾳ καὶ δώροις, μάλιστα δὲ 
τῶν πρωτείων ὑφιέμενος αὐτῷ τό γε μετ' ἐκεῖνον 
δύνασθαι δι' ἐκεῖνον εἶχε βεβαίως. τῷ δὲ ἀν-
επιφθόνῳ περιῆν, προῖκα συμπράττων πάντα τοῖς 
δεομένοις, καὶ παρέχων ἑαυτὸν εὐπροσήγορον καὶ 
φιλάνθρωπον ἅπασι. πλεῖστα δὲ τοῖς στρατιω-
τικοῖς συνελάμβανε καὶ προῆγε πολλοὺς ἐφ'  
ἡγεμονίας, τὰ μὲν αἰτούμενος ἀπὸ τοῦ αὐτοκρά-
τορος, τὰ δὲ τὸν Οὐίνιον καὶ τοὺς ἀπελευθέρους 
παρακαλῶν Ἴκελον καὶ Ἀσιατικόν· οὗτοι γὰρ 
ἦσαν ἐν δυνάμει μάλιστα τῶν περὶ τὴν αὐλήν. 
ὁσάκις δὲ τὸν Γάλβαν εἱστία, τὴν παραφυλάτ-
τουσαν ἀεὶ σπεῖραν ἐδέκαζε χρυσοῦν ἑκάστῳ 
διανέμων, οἷς τιμᾶν αὐτὸν ἐδόκει καταπολιτευό-
μενος καὶ δημαγωγῶν τὸ στρατιωτικόν. 
  Ἀλλ' οὖν βουλευομένου γε τοῦ Γάλβα 
περὶ διαδόχου τὸν Ὄθωνα παρεισῆγεν ὁ Οὐίνιος, 
οὐδὲ τοῦτο προῖκα πράσσων, ἀλλ' ἐπὶ γάμῳ τῆς 
θυγατρός, ὁμολογίας γενομένης γαμεῖν αὐτὴν τὸν 
Ὄθωνα παῖδα τοῦ Γάλβα καὶ διάδοχον ἀποδει-
χθέντα τῆς ἡγεμονίας. ὁ δὲ Γάλβας ἀεὶ μὲν ἦν 
δῆλος πρὸ τοῦ ἰδίου τὸ κοινὸν τιθέμενος καὶ ζητῶν 
οὐχ αὑτῷ θέσθαι τὸν ἥδιστον, ἀλλὰ Ῥωμαίοις 
τὸν ὠφελιμώτατον. δοκεῖ δὲ μηδ' ἂν ἐπὶ τοῖς 
ἰδίοις χρήμασι μόνον ἑλέσθαι τὸν Ὄθωνα κληρο-
νόμον, ἀκόλαστον εἰδὼς καὶ πολυτελῆ καὶ πεντα-
κισχιλίων μυριάδων ὀφλήμασι βεβαπτισμένον. 
ὅθεν ἀκούσας τοῦ Οὐινίου σιωπῇ καὶ πρᾴως 
ὑπερέθετο τὴν διάθεσιν. ἀποδείξας δ' αὑτὸν 
ὕπατον καὶ συνάρχοντα τὸν Οὐίνιον ἐπίδοξος ἦν 
ἔτους ἀρχῇ τὸν διάδοχον ἀναγορεύσειν· καὶ τὸ 
στρατιωτικὸν ἡδέως εἶχε τὸν Ὄθωνα παρ' ὁντινοῦν 
ἄλλον ἀναγορευθῆναι. 
  Καταλαμβάνει δ' αὐτὸν ἔτι μέλλοντα  
καὶ βουλευόμενον ἐκραγέντα τὰ Γερμανικά. κοινῇ 
γὰρ ἅπαντες οἱ στρατευόμενοι τὸν Γάλβαν ἐμίσουν 
οὐκ ἀποδιδόντα τὴν δωρεάν, ἰδίας δὲ ἐκεῖνοι προ-
φάσεις ἐποιοῦντο Οὐεργίνιόν τε Ῥοῦφον ἀπερριμ-
μένον ἀτίμως καὶ Γαλατῶν τοὺς πολεμήσαντας 
αὐτοῖς δωρεῶν τυγχάνοντας, ὅσοι δὲ μὴ προσ-
έθεντο Οὐΐνδικι κολαζομένους, ᾧ μόνῳ τὸν Γάλβαν 
χάριν εἰδέναι καὶ τιμᾶν τεθνηκότα καὶ γεραίρειν 
δημοσίοις ἐναγισμοῖς, ὡς ὑπ' ἐκείνου Ῥωμαίων 
ἀποδεδειγμένον αὐτοκράτορα. τοιούτων ἀναφαν-
δὸν ἤδη λόγων ἐν τῷ στρατοπέδῳ περιφερομένων 
ἐπῆλθεν ἡ νουμηνία τοῦ πρώτου μηνός, ἣν κα-
λάνδας Ἰανουαρίας καλοῦσι· τοῦ δὲ Φλάκκου 
συναγαγόντος αὐτοὺς ἐπὶ τὸν ὅρκον ὃν ἔθος ἐστὶν 
ὀμνύειν ὑπὲρ τοῦ αὐτοκράτορος, τὰς μὲν εἰκόνας 
τοῦ Γάλβα προσελθόντες ἀνέτρεψαν καὶ κατ-
έσπασαν, αὐτοὶ δὲ ὀμόσαντες ὑπὲρ συγκλήτου καὶ 
δήμου Ῥωμαίων διελύθησαν. εἶτα τοῖς ἡγεμονι-
κοῖς παρίστατο δεδοικέναι τὴν ἀναρχίαν ὡς 
ἀπόστασιν. λέγει δέ τις ἐν αὐτοῖς· “Τί πάσχο-
μεν, ὦ συστρατιῶται, μήτ' ἄλλον ἡγεμόνα ποιού-
μενοι μήτε τὸν νῦν ὄντα φυλάττοντες, ὥσπερ οὐ 
Γάλβαν, ἀλλ' ὅλως ἄρχοντα καὶ τὸ ἄρχεσθαι 
φεύγοντες; Φλάκκον μὲν οὖν Ὁρδεώνιον οὐδὲν 
ἄλλο ἢ σκιὰν ὄντα Γάλβα καὶ εἴδωλον ἐατέον, 
ἡμέρας δὲ μιᾶς ὁδὸν ἀφέστηκεν ἡμῶν Οὐϊτέλλιος, 
ὁ τῆς ἑτέρας Γερμανίας ἡγούμενος, πατρός τε 
τιμητοῦ καὶ τρὶς ὑπάτου γενομένου καὶ Κλαυδίῳ 
Καίσαρι τρόπον τινὰ συνάρξαντος, αὐτός τε τὴν  
λοιδορουμένην ὑπ' ἐνίων πενίαν δεῖγμα λαμπρὸν 
ἔχων χρηστότητος καὶ μεγαλοφροσύνης. φέρε, 
τοῦτον ἑλόμενοι δείξωμεν ἀνθρώποις πᾶσιν ὡς 
Ἰβήρων καὶ Λυσιτανῶν ἀμείνους ἐσμὲν αὐτο-
κράτορα αἱρεῖσθαι.” 
  Ταῦτα τῶν μὲν ἤδη προσιεμένων, τῶν δ' οὐ 
προσιεμένων, εἷς ὑπεξελθὼν σημαιοφόρος ἀπήγ-
γειλε τῷ Οὐϊτελλίῳ νυκτός, ἑστιωμένων πολλῶν 
παρ' αὐτῷ. τοῦ δὲ λόγου διαπεσόντος εἰς τὰ 
στρατεύματα πρῶτος Φάβιος Οὐάλης, ἡγεμὼν 
ἑνὸς τάγματος, τῇ ὑστεραίᾳ μετὰ ἱππέων συχνῶν 
ἐλάσας αὐτοκράτορα τὸν Οὐϊτέλλιον προσεῖπεν. 
ὁ δὲ τὰς μὲν ἔμπροσθεν ἡμέρας ἐδόκει διωθεῖσθαι 
καὶ ἀναδύεσθαι, τὸ μέγεθος τῆς ἀρχῆς φοβού-
μενος, τότε δέ φασιν οἴνου διάπλεων καὶ τροφῆς 
ὄντα μεσημβρινῆς προελθεῖν καὶ ὑπακοῦσαι 
Γερμανικὸν ὄνομα θεμένων αὐτῷ, τὸ δὲ Καίσαρος 
οὐ προσδεξάμενον. εὐθὺς δὲ καὶ τὸ μετὰ Φλάκκου 
στράτευμα τοὺς καλοὺς ἐκείνους καὶ δημοκρατικοὺς 
εἰς σύγκλητον ὅρκους ἀφέντες ὤμοσαν Οὐϊτελλίῳ 
τῷ αὐτοκράτορι ποιήσειν τὸ προστασσόμενον. 
  Οὕτω μὲν ἀνηγορεύθη Οὐϊτέλλιος 
αὐτοκράτωρ ἐν Γερμανίᾳ. πυθόμενος δὲ τὸν ἐκεῖ 
νεωτερισμὸν ὁ Γάλβας οὐκέτι τὴν εἰσποίησιν 
ἀνεβάλλετο. γινώσκων δὲ τῶν φίλων ἐνίους μὲν 
ὑπὲρ Δολοβέλλα, τοὺς δὲ πλείστους ὑπὲρ Ὄθωνος 
ἀρχαιρεσιάζοντας, ὧν οὐδέτερον ἐδοκίμαζεν αὐτός, 
ἄφνω μηδὲν προειπὼν μετεπέμψατο Πείσωνα, 
Κράσσου καὶ Σκριβωνίας ἔκγονον, οὓς Νέρων 
ἀνῃρήκει, νεανίαν ἐν τῇ πρὸς πᾶσαν ἀρετὴν 
εὐφυΐᾳ τὸ κόσμιον καὶ αὐστηρὸν ἐμφανέστατα  
ἔχοντα· καὶ κατέβαινεν εἰς τὸ στρατόπεδον ἐκεῖ-
νον ἀποδείξων Καίσαρα καὶ διάδοχον. καίτοι 
μεγάλαι μὲν εὐθὺς ἐξιόντι διοσημίαι παρηκολού-
θουν, ἀρξαμένου δὲ τὰ μὲν λέγειν ἐν τῷ στρατο-
πέδῳ, τὰ δὲ ἀναγινώσκειν, τοσαυτάκις ἐβρόντησε 
καὶ κατήστραψε, καὶ τοσοῦτος ὄμβρος καὶ ζόφος 
ἐξεχύθη εἰς τὸ στρατόπεδον καὶ τὴν πόλιν, ὡς 
κατάδηλον εἶναι μὴ προσιέμενον μηδὲ ἐπαινοῦν τὸ 
δαιμόνιον γινομένην οὐκ ἐπ' ἀγαθῷ τὴν εἰσποίη-
σιν. ἦν δὲ καὶ τὰ τῶν στρατιωτῶν ὕπουλα καὶ 
σκυθρωπὰ μηδὲ τότε δωρεᾶς αὐτοῖς δοθείσης. 
  Τοῦ δὲ Πείσωνος οἱ παρόντες ἐθαύμασαν τῇ 
τε φωνῇ τεκμαιρόμενοι καὶ τῷ προσώπῳ τὸ τηλι-
καύτην χάριν ἀνεμπλήκτως, οὐ μὴν ἀναισθήτως 
δεχόμενον, ὥσπερ αὖ τοῦ Ὄθωνος ἐπεφαίνετο 
πολλὰ σημεῖα τῇ μορφῇ πικρῶς καὶ σὺν ὀργῇ 
τῆς ἐλπίδος τὴν ἀπότευξιν φέροντος, ἧς πρῶτος 
ἀξιωθεὶς καὶ τοῦ τυχεῖν ἐγγυτάτω γενόμενος τὸ 
μὴ τυχεῖν ἐποιεῖτο σημεῖον ἔχθους ἅμα καὶ κακο-
νοίας τοῦ Γάλβα πρὸς αὐτόν. ὅθεν οὐδὲ ἄφοβος 
ἦν περὶ τοῦ μέλλοντος, ἀλλὰ καὶ τὸν Πείσωνα 
δεδιὼς καὶ τὸν Γάλβαν προβαλλόμενος καὶ τῷ 
Οὐινίῳ χαλεπαίνων ἀπῄει πολλῶν παθῶν πλήρης. 
οὐδὲ γὰρ τὸ ἐλπίζον ἐκλιπεῖν οὐδὲ ἀπαγορεῦσαι 
παντάπασιν εἴων οἱ περὶ αὐτὸν ὄντες ἀεὶ μάντεις 
καὶ Χαλδαῖοι, εἰς τὰ μάλιστα δὲ Πτολεμαῖος 
ἰσχυριζόμενος τῷ προειπεῖν πολλάκις ὡς οὐκ 
ἀποκτενεῖ Νέρων αὐτόν, ἀλλὰ τεθνήξεται πρότερος, 
αὐτὸς δὲ περιέσται καὶ ἄρξει Ῥωμαίων (ἐκεῖνο γὰρ  
ἀληθὲς ἀποδείξας ἠξίου μηδὲ ταῦτα ἀπελπίζειν)· 
οὐχ ἥκιστα δ' οἱ συναχθόμενοι κρύφα καὶ συν-
επιστένοντες ὡς ἀχάριστα πεπονθότι. πλεῖστοι 
δὲ τῶν περὶ Τιγελλῖνον καὶ Νυμφίδιον ἐν τιμῇ 
γεγονότων ἀπερριμμένοι τότε καὶ ταπεινὰ πράτ-
τοντες ἐφθείροντο πρὸς αὐτὸν καὶ συνηγανάκτουν 
καὶ παρώξυνον. 
  Ἐν δὲ τούτοις Οὐετούριος καὶ Βάρβιος, 
ὁ μὲν ὀπτίων, ὁ δὲ τεσσεράριος· οὕτω γὰρ κα-
λοῦνται οἱ διαγγέλων καὶ διοπτήρων ὑπηρεσίας 
τελοῦντες. μεθ' ὧν Ὄθωνος ἀπελεύθερος Ὀνόμα-
στος ἐπιφοιτῶν τοὺς μὲν ἀργυρίῳ, τοὺς δὲ ἐλπίσι 
διέφθειρεν ἤδη σαθροὺς ὄντας καὶ δεομένους προ-
φάσεως. οὐ γὰρ ἦν ἡμερῶν τεσσάρων ἔργον 
ὑγιαίνοντος στρατοπέδου μεταστῆσαι πίστιν, ὅσαι 
μεταξὺ τῆς εἰσποιήσεως ἐγένοντο καὶ τῆς σφαγῆς. 
ἕκτῃ γὰρ ἀνῃρέθησαν, ἣν ἄγουσι Ῥωμαῖοι πρὸ 
δεκαοκτὼ καλανδῶν Φεβρουαρίων. 
  Ἐκείνῃ γὰρ ἕωθεν εὐθὺς ὁ μὲν Γάλβας ἔθυεν 
ἐν Παλατίῳ τῶν φίλων παρόντων, ὁ δὲ θύτης 
Ὀμβρίκιος ἅμα τῷ λαβεῖν εἰς τὰς χεῖρας τοῦ 
ἱερείου τὰ σπλάγχνα καὶ προσιδεῖν οὐ δι' αἰνιγ-
μῶν, ἀλλ' ἄντικρυς ἔφη σημεῖα μεγάλης ταραχῆς, 
καὶ μετὰ δόλου κίνδυνον ἐκ κεφαλῆς ἐπικείμενον 
τῷ αὐτοκράτορι, μονονουχὶ τὸν Ὄθωνα τοῦ θεοῦ 
χειρὶ ληπτὸν παραδιδόντος. παρῆν γὰρ ὄπισθεν 
τοῦ Γάλβα, καὶ προσεῖχε τοῖς λεγομένοις καὶ 
δεικνυμένοις ὑπὸ τοῦ Ὀμβρικίου. θορυβουμένῳ  
δὲ αὐτῷ καὶ χρόας ἀμείβοντι παντοδαπὰς ὑπὸ 
δέους παραστὰς Ὀνόμαστος ἀπελεύθερος ἥκειν 
ἔφη καὶ περιμένειν αὐτὸν οἴκοι τοὺς ἀρχιτέκτονας. 
ἦν δὲ σύμβολον καιροῦ, πρὸς ὃν ἔδει ἀπαντῆσαι 
τὸν Ὄθωνα τοῖς στρατιώταις. εἰπὼν οὖν, ὅτι 
παλαιὰν ἐωνημένος οἰκίαν βούλεται τὰ ὕποπτα 
δεῖξαι τοῖς πωληταῖς, ἀπῆλθε, καὶ διὰ τῆς Τιβε-
ρίου καλουμένης οἰκίας καταβὰς ἐβάδιζεν εἰς 
ἀγοράν, οὗ χρυσοῦς εἱστήκει κίων, εἰς ὃν αἱ 
τετμημέναι τῆς Ἰταλίας ὁδοὶ πᾶσαι τελευτῶσιν. 
  Ἐνταῦθα τοὺς πρώτους ἐκδεξαμένους 
αὐτὸν καὶ προσειπόντας αὐτοκράτορά φασι μὴ 
πλείους τριῶν καὶ εἴκοσι γενέσθαι. διό, καίπερ 
οὐ κατὰ τὴν τοῦ σώματος μαλακίαν καὶ θηλύτητα 
τῇ ψυχῇ διατεθρυμμένος, ἀλλὰ ἰταμὸς ὢν πρὸς 
τὰ δεινὰ καὶ ἄτρεπτος, ἀπεδειλίασεν. οἱ δὲ 
παρόντες οὐκ εἴων, ἀλλὰ τοῖς ξίφεσι γυμνοῖς 
περιϊόντες αὐτοῦ τὸ φορεῖον ἐκέλευον αἴρεσθαι, 
παραφθεγγομένου πολλάκις ἀπολωλέναι καὶ τοὺς 
φορειαφόρους ἐπιταχύνοντος. ἐξήκουον γὰρ ἔνιοι 
θαυμάζοντες μᾶλλον ἢ ταραττόμενοι διὰ τὴν 
ὀλιγότητα τῶν ἀποτετολμημένων. φερομένῳ δὲ 
οὕτω δι' ἀγορᾶς ἀπήντησαν ἕτεροι τοσοῦτοι, καὶ 
πάλιν κατὰ τρεῖς καὶ τέτταρας ἄλλοι προσεπέ-
λαζον. εἶτα συνανέστρεφον ἅπαντες ἀνακαλού-
μενοι Καίσαρα καὶ γυμνὰ τὰ ξίφη προϊσχόμενοι. 
τῶν δὲ χιλιάρχων ὁ τὴν φυλακὴν ἔχων τοῦ 
στρατοπέδου Μαρτίαλις, ὥς φασι, μὴ συνειδώς, 
ἐκπλαγεὶς δὲ τῷ ἀπροσδοκήτῳ καὶ φοβηθεὶς  
ἐφῆκεν εἰσελθεῖν. γενομένῳ δὲ ἐντὸς οὐδεὶς 
ἀντέπεσεν. οἱ γὰρ ἀγνοοῦντες τὰ πραττόμενα 
τοῖς εἰδόσι καὶ συνεστῶσιν ἐκ παρασκευῆς ἐμπε-
ριεχόμενοι καθ' ἕνα καὶ δύο σποράδες, ὑπὸ δέους 
τὸ πρῶτον, εἶτα πεισθέντες ἐπηκολούθησαν. 
  Εἰς δὲ τὸ Παλάτιον εὐθὺς μὲν ἀπηγγέλη τῷ 
Γάλβᾳ παρόντος ἔτι τοῦ θύτου καὶ τῶν ἱερῶν ἐν 
χερσὶν ὄντων, ὥστε καὶ τοὺς πάνυ πρὸς τὰ 
τοιαῦτα δυσπειθῶς καὶ ἀτενῶς ἔχοντας ἐκπλήττε-
σθαι καὶ θαυμάζειν τὸ θεῖον· ὄχλου δὲ παντοδα-
ποῦ συρρέοντος ἐξ ἀγορᾶς, αὐτῷ μὲν Οὐίνιος καὶ 
Λάκων καὶ τῶν ἀπελευθέρων ἔνιοι γυμνὰ τὰ 
ξίφη προϊσχόμενοι παρέστησαν, ὁ δὲ Πείσων 
προελθὼν τοῖς φυλάττουσι τὴν αὐλὴν δορυφόροις 
ἐνετύγχανε. τοῦ δ' Ἰλλυρικοῦ τάγματος ἐν τῇ 
καλουμένῃ παστάδι Βιψανίᾳ στρατοπεδεύοντος 
ἀπεστάλη Μάριος Κέλσος, ἀνὴρ ἀγαθός, προ-
καταληψόμενος. 
  Βουλευομένου δὲ τοῦ Γάλβα προελθεῖν, 
καὶ Οὐινίου μὲν οὐκ ἐῶντος, Κέλσου δὲ καὶ Λά-
κωνος παρορμώντων καὶ σφοδρότερον τοῦ Οὐινίου 
καθαπτομένων, θροῦς διῆλθε πολὺς ὡς ἀνῃρη-
μένου τοῦ Ὄθωνος ἐν τῷ στρατοπέδῳ· καὶ μετὰ 
μικρὸν ὤφθη Ἰούλιος Ἄττικος τῶν οὐκ ἀσήμων 
ἐν τοῖς δορυφόροις στρατευόμενος γυμνῷ τῷ ξίφει 
προσφερόμενος καὶ βοῶν ἀνῃρηκέναι τὸν Καίσα-
ρος πολέμιον· ὠσάμενος δὲ διὰ τῶν προεστώτων 
ἔδειξε τῷ Γάλβᾳ τὸ ξίφος ᾑμαγμένον. ὁ δὲ 
βλέψας πρὸς αὐτόν, “Τίς σε,” εἶπεν, “ἐκέλευσε;” 
τοῦ δὲ ἀνθρώπου τὴν πίστιν εἰπόντος καὶ τὸν  
ὅρκον ὃν ὤμοσε, καὶ τοῦ πλήθους ἐπιβοῶντος ὡς 
εὖ, καὶ κροτοῦντος, ἐμβὰς εἰς τὸ φορεῖον ἐκομί-
ζετο τῷ τε Διῒ θῦσαι καὶ φανῆναι τοῖς πολίταις 
βουλόμενος. ἐμβαλόντος δὲ εἰς τὴν ἀγοράν, 
ὥσπερ τροπαία πνεύματος, ἀπήντησε φήμη κρα-
τεῖν τὸν Ὄθωνα τοῦ στρατεύματος. οἷα δὲ ἐν 
πλήθει τοσούτῳ, τῶν μὲν ἀναστρέφειν, τῶν δὲ 
προϊέναι, τῶν δὲ θαρρεῖν, τῶν δὲ ἀπιστεῖν βοών-
των, καὶ τοῦ φορείου, καθάπερ ἐν κλύδωνι, δεῦρο 
κἀκεῖ διαφερομένου καὶ πυκνὸν ἀπονεύοντος, ἐφαί-
νοντο πρῶτον ἱππεῖς, εἶτα ὁπλῖται διὰ τῆς Παύ-
λου βασιλικῆς προσφερόμενοι, μιᾷ φωνῇ μέγα 
βοῶντες ἐκποδὼν ἵστασθαι τὸν ἰδιώτην. τῶν 
μὲν οὖν πολλῶν δρόμος ἦν, οὐ φυγῇ σκιδναμένων, 
ἀλλ' ἐπὶ τὰς στοὰς καὶ τὰ μετέωρα τῆς ἀγορᾶς, 
ὥσπερ θέαν καταλαμβανόντων. Ἀτιλλίου δὲ 
Βεργελίωνος εἰκόνα Γάλβα προσουδίσαντος, ἀρ-
χὴν τοῦ πολέμου ποιησάμενοι περιηκόντισαν τὸ 
φορεῖον· ὡς δ' οὐκ ἔτυχον αὐτοῦ, προσῆγον 
ἐσπασμένοις τοῖς ξίφεσιν. ἤμυνε δὲ οὐδεὶς οὐδὲ 
ὑπέστη πλὴν ἑνὸς ἀνδρός, ὃν μόνον ἥλιος ἐπεῖδεν 
ἐν μυριάσι τοσαύταις ἄξιον τῆς Ῥωμαίων ἡγε-
μονίας· Σεμπρώνιος ἦν Δῆνσος ἑκατοντάρχης, 
οὐδὲν ἰδίᾳ χρηστὸν ὑπὸ Γάλβα πεπονθώς, τῷ δὲ 
καλῷ καὶ τῷ νόμῳ βοηθῶν προέστη τοῦ φορείου. 
καὶ τὸ κλῆμα πρῶτον, ᾧ κολάζουσιν ἑκατοντάρ-
χαι τοὺς πληγῶν δεομένους, ἐπαράμενος τοῖς 
ἐπιφερομένοις ἐβόα καὶ διεκελεύετο φείδεσθαι τοῦ 
αὐτοκράτορος. ἔπειτα συμπλεκομένων αὐτῷ  
σπασάμενος τὸ ξίφος ἠμύνατο πολὺν χρόνον, 
ἕως τυφθεὶς τὰς ἰγνύας ἔπεσε. 
  Τὸν δὲ Γάλβαν, ἀποκλιθέντος τοῦ 
φορείου περὶ τὸν Κουρτίου καλούμενον λάκκον, 
ἐκκυλισθέντα τεθωρακισμένον ἔτυπτον ἐπιδραμόν-
τες. ὁ δὲ τὴν σφαγὴν προτείνας, “Δρᾶτε,” εἶπεν, 
“εἰ τοῦτο τῷ δήμῳ Ῥωμαίων ἄμεινόν ἐστι.” 
πολλὰς μὲν οὖν ἔλαβε πληγὰς εἴς τε τὰ σκέλη 
καὶ τοὺς βραχίονας, ἀπέσφαξε δὲ αὐτόν, ὡς οἱ 
πλεῖστοι λέγουσι, Καμούριός τις ἐκ τοῦ πεντεκαι-
δεκάτου τάγματος. ἔνιοι δὲ Τερέντιον, οἱ δὲ Λεκά-
νιον ἱστοροῦσιν, οἱ δὲ Φάβιον Φάβουλον, ὃν καί 
φασιν ἀποκόψαντα τὴν κεφαλὴν κομίζειν τῷ 
ἱματίῳ συλλαβόντα, διὰ τὴν ψιλότητα δυσπερί-
ληπτον οὖσαν· ἔπειτα τῶν σὺν αὐτῷ κρύπτειν 
οὐκ ἐώντων, ἀλλ' ἐκφανῆ πᾶσι ποιεῖν τὴν ἀν-
δραγαθίαν, περιπείραντα περὶ λόγχην καὶ 
ἀναπήλαντα πρεσβύτου πρόσωπον, ἄρχοντός 
τε κοσμίου καὶ ἀρχιερέως καὶ ὑπάτου, δρόμῳ 
χωρεῖν, ὥσπερ αἱ βάκχαι, πολλάκις μεταστρεφό-
μενον, καὶ κραδαίνοντα τὴν λόγχην αἵματι καταρ-
ρεομένην. 
  Τὸν δ' Ὄθωνα, τῆς κεφαλῆς κομισθείσης, ἀνα-
κραγεῖν λέγουσιν· “Οὐδέν ἐστι τοῦτο, ὦ συστρα-
τιῶται, τὴν Πείσωνός μοι κεφαλὴν δείξατε.” μετ' 
ὀλίγον δὲ ἧκε κομιζομένη· τρωθεὶς γὰρ ἔφευγεν 
ὁ νεανίσκος, καὶ καταδιωχθεὶς ὑπὸ Μούρκου τινὸς 
ἀπεσφάγη πρὸς τῷ ἱερῷ τῆς Ἑστίας. ἀπεσφάτ-
τετο δὲ καὶ Οὐίνιος ὁμολογῶν κοινωνὸς γεγονέναι 
τῆς ἐπὶ τὸν Γάλβαν συνωμοσίας· ἐβόα γὰρ 
ἀποθνήσκειν παρὰ τὴν Ὄθωνος γνώμην. ἀλλὰ  
γὰρ καὶ τούτου τὴν κεφαλὴν ἀποτεμόντες καὶ 
Λάκωνος ἐκόμισαν πρὸς τὸν Ὄθωνα δωρεὰς αἰ-
τοῦντες. ὡς δέ φησιν Ἀρχίλοχος, 
 
  ἑπτὰ γὰρ νεκρῶν πεσόντων, οὓς ἐμάρψαμεν 
      ποσίν, 
  χίλιοι φονῆες ἐσμέν, 
 
οὕτως τότε πολλοὶ τοῦ φόνου μὴ συνεφαψά-
μενοι, χεῖρας δὲ καὶ ξίφη καθαιμάσσοντες ἐπε-
δείκνυντο καὶ δωρεὰς ᾔτουν βιβλία διδόντες τῷ 
Ὄθωνι. εἴκοσι γοῦν καὶ ἑκατὸν εὑρέθησαν 
ὕστερον ἐκ τῶν γραμματίων, οὓς ὁ Οὐϊτέλλιος 
ἀναζητήσας ἅπαντας ἀπέκτεινεν. ἧκε δὲ καὶ 
Μάριος Κέλσος εἰς τὴν παρεμβολήν. καὶ πολ-
λῶν αὐτοῦ κατηγορούντων ὅτι τοὺς στρατιώτας 
ἔπειθε τῷ Γάλβᾳ βοηθεῖν, καὶ τοῦ πλήθους 
ἀποκτιννύειν βοῶντος, Ὄθων οὐκ ἐβούλετο· φο-
βούμενος δὲ ἀντιλέγειν οὐχ οὕτως ἔφη ταχέως 
ἀποκτενεῖν αὐτόν· εἶναι γὰρ ἃ δεῖ πρότερον ἐκπυ-
θέσθαι παρὰ τοῦ ἀνδρός. ἐκέλευσεν οὖν δήσαντας 
φυλάττειν, καὶ παρέδωκε τοῖς μάλιστα πιστευ-
ομένοις. 
  Εὐθὺς δὲ βουλὴ συνεκαλεῖτο. καὶ 
καθάπερ ἄλλοι γεγονότες ἢ θεῶν ἄλλων γεγονό-
των συνελθόντες ὤμνυον ὅρκον ὑπὲρ τοῦ Ὄθωνος, 
ὃν αὐτὸς ὀμόσας οὐκ ἐτήρησε· καὶ Καίσαρα καὶ 
Σεβαστὸν ἀνηγόρευον, ἔτι τῶν νεκρῶν ἀκεφάλων 
ἐν ταῖς ὑπατικαῖς ἐσθῆσιν ἐρριμμένων ἐπὶ τῆς 
ἀγορᾶς. ταῖς δὲ κεφαλαῖς ὡς οὐδὲν εἶχον ἔτι 
χρῆσθαι, τὴν μὲν Οὐινίου τῇ θυγατρὶ δισχιλίων  
καὶ πεντακοσίων δραχμῶν ἀπέδοντο, τὴν δὲ 
Πείσωνος ἡ γυνὴ ἔλαβεν Οὐερανία δεηθεῖσα, τὴν 
δὲ Γάλβα τοῖς Πατροβίου δούλοις ἐδωρήσαντο. 
λαβόντες δὲ ἐκεῖνοι καὶ πάντα τρόπον αἰκισά-
μενοι καὶ καθυβρίσαντες ἔρριψαν ᾗ τοὺς ὑπὸ τῶν 
Καισάρων κολαζομένους θανατοῦσιν· ὁ δὲ τόπος 
Σεσσώριον καλεῖται. τὸ δὲ σῶμα τοῦ Γάλβα 
Πρίσκος Ἑλβίδιος ἀνείλετο, τοῦ Ὄθωνος ἐπι-
τρέψαντος· ἔθαψε δὲ νυκτὸς Ἀργεῖος ἀπελεύ-
θερος. 
  Τοιαῦτα τὰ κατὰ τὸν Γάλβαν, ἄνδρα 
μήτε γένει μήτε πλούτῳ πολλῶν ἀπολειφθέντα 
Ῥωμαίων, ὁμοῦ δὲ πλούτῳ καὶ γένει πρωτεύ-
σαντα πάντων τῶν καθ' αὑτόν, πέντε αὐτοκρα-
τόρων ἡγεμονίαις ἐμβιώσαντα μετὰ τιμῆς καὶ 
δόξης, ὥστε τῇ δόξῃ μᾶλλον ἢ τῇ δυνάμει καθ-
ελεῖν Νέρωνα. τῶν γὰρ συνεπιτιθεμένων τότε 
τοὺς μὲν οὐδεὶς ἠξίωσε τῆς ἡγεμονίας, οἱ δ' ἑαυ-
τοὺς ἀπηξίωσαν, Γάλβας δὲ καὶ κληθεὶς καὶ 
ὑπακούσας αὐτοκράτωρ καὶ τῇ Οὐΐνδικος ἐμπα-
ρασχὼν ὄνομα τόλμῃ, κίνημα καὶ νεωτερισμὸν 
αὐτοῦ λεγομένην τὴν ἀπόστασιν ἐποίησε πόλεμον 
ἐμφύλιον, ἀνδρὸς ἡγεμονικοῦ τυχοῦσαν. ὅθεν οὐχ 
ἑαυτῷ τὰ πράγματα λαμβάνειν, ἀλλὰ μᾶλλον. 
ἑαυτὸν οἰόμενος διδόναι τοῖς πράγμασιν, ἄρχειν 
ἠξίου τῶν ὑπὸ Τιγελλίνου καὶ Νυμφιδίου τετιθα-
σευμένων ὡς Σκηπίων ἦρχε καὶ Φαβρίκιος καὶ 
Κάμιλλος τῶν τότε Ῥωμαίων. ὑπερειπόμενος δὲ 
τῷ γήρᾳ, ἄχρι τῶν ὅπλων καὶ τῶν στρατευμά-
των ἄκρατος ἦν καὶ ἀρχαῖος αὐτοκράτωρ, Οὐινίῳ  
δὲ καὶ Λάκωνι καὶ τοῖς ἀπελευθέροις πάντα τὰ 
πράγματα πωλοῦσι παρέχων ἑαυτόν, οἷον Νέρων 
παρεῖχε τοῖς ἀπληστοτάτοις, οὐδένα ποθοῦντα 
τὴν ἀρχήν, οἰκτείραντας δὲ τοὺς πολλοὺς τὸν 
θάνατον ἀπέλιπεν.  