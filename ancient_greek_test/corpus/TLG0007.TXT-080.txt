
        {ΠΕΡΙ ΔΕΙΣΙΔΑΙΜΟΝΙΑΣ} 
  Τῆς περὶ θεῶν ἀμαθίας καὶ ἀγνοίας εὐθὺς 
ἐξ ἀρχῆς δίχα ῥυείσης τὸ μὲν ὥσπερ ἐν χωρίοις 
σκληροῖς τοῖς ἀντιτύποις ἤθεσι τὴν ἀθεότητα, τὸ 
δ' ὥσπερ ἐν ὑγροῖς τοῖς ἁπαλοῖς τὴν δεισιδαι-
μονίαν πεποίηκεν. ἅπασα μὲν οὖν κρίσις ψευδής, 
ἄλλως τε κἂν ᾖ περὶ ταῦτα, μοχθηρόν· ᾗ δὲ καὶ 
πάθος πρόσεστι, μοχθηρότατον. πᾶν γὰρ πάθος 
ἔοικε ἀπάτη φλεγμαίνουσα εἶναι· καὶ καθάπερ αἱ 
μετὰ τραύματος ἐκβολαὶ τῶν ἄρθρων, οὕτως αἱ 
μετὰ πάθους διαστροφαὶ τῆς ψυχῆς χαλεπώτεραι. 
  Ἀτόμους τις οἴεται καὶ κενὸν ἀρχὰς εἶναι τῶν 
ὅλων· ψευδὴς ἡ ὑπόληψις, ἀλλ' ἕλκος οὐ ποιεῖ οὐδὲ 
σφυγμὸν οὐδ' ὀδύνην ταράττουσαν. 
  Ὑπολαμβάνει τις τὸν πλοῦτον ἀγαθὸν εἶναι 
μέγιστον· τοῦτο τὸ ψεῦδος ἰὸν ἔχει, νέμεται τὴν 
ψυχήν, ἐξίστησιν, οὐκ ἐᾷ καθεύδειν, οἴστρων 
ἐμπίπλησιν, ὠθεῖ κατὰ πετρῶν, ἄγχει, τὴν παρ-
ρησίαν ἀφαιρεῖται. 
  Πάλιν οἴονταί τινες εἶναι σῶμα τὴν ἀρετὴν 
καὶ τὴν κακίαν· αἰσχρὸν ἴσως τὸ ἀγνόημα, θρήνων  
δὲ καὶ ὀδυρμῶν οὐκ ἄξιον· ἀλλ' αἵτινές εἰσι 
τοιαῦται κρίσεις καὶ ὑπολήψεις 
 
  ὦ τλῆμον ἀρετή, λόγος ἄρ' ἦσθ'· ἐγὼ δέ σε 
  ὡς ἔργον ἤσκουν 
 
ἀφεὶς τὴν πλουτοποιὸν ἀδικίαν καὶ τὴν γόνιμον 
ἁπάσης ἡδονῆς ἀκολασίαν, ταύτας ἄξιόν ἐστιν 
οἰκτίρειν ὁμοῦ καὶ δυσχεραίνειν, ὅτι πολλὰ νο-
σήματα καὶ πάθη καθάπερ εὐλὰς καὶ σκώληκας 
ἐντίκτουσι ταῖς ψυχαῖς παροῦσαι. 
  Οὐκοῦν καὶ περὶ ὧν ὁ λόγος, ἡ μὲν ἀθεότης 
κρίσις οὖσα φαύλη τοῦ μηδὲν εἶναι μακάριον καὶ 
ἄφθαρτον εἰς ἀπάθειάν τινα δοκεῖ τῇ ἀπιστίᾳ τοῦ 
θείου περιφέρειν, καὶ τέλος ἐστὶν αὐτῇ τοῦ μὴ 
νομίζειν θεοὺς τὸ μὴ φοβεῖσθαι· τὴν δεισιδαιμονίαν 
δὲ μηνύει καὶ τοὔνομα δόξαν ἐμπαθῆ καὶ δέους 
ποιητικὴν ὑπόληψιν οὖσαν ἐκταπεινοῦντος καὶ 
συντρίβοντος τὸν ἄνθρωπον, οἰόμενον μὲν εἶναι 
θεούς, εἶναι δὲ λυπηροὺς καὶ βλαβερούς. ἔοικε 
γὰρ ὁ μὲν ἄθεος ἀκίνητος εἶναι πρὸς τὸ θεῖον, ὁ 
δὲ δεισιδαίμων κινούμενος ὡς οὐ προσήκει δια-
στρέφεσθαι. ἡ γὰρ ἄγνοια τῷ μὲν ἀπιστίαν τοῦ 
ὠφελοῦντος ἐμπεποίηκε, τῷ δὲ καὶ δόξαν ὅτι 
βλάπτει προστέθεικεν. ὅθεν ἡ μὲν ἀθεότης λόγος 
ἐστὶ διεψευσμένος, ἡ δὲ δεισιδαιμονία πάθος ἐκ 
λόγου ψευδοῦς ἐγγεγενημένον. 
  Αἰσχρὰ μὲν δὴ πάντα τὰ τῆς ψυχῆς νοσήματα 
καὶ πάθη, τὸ δὲ γαῦρον ἐνίοις ὅμως καὶ ὑψηλὸν  
καὶ διηρμένον ἔνεστιν ὑπὸ κουφότητος, δραστηρίου 
δ' ὁρμῆς οὐδὲν ὡς ἔπος εἰπεῖν ἀπεστέρηται. 
ἀλλὰ τοῦτο δὴ τὸ κοινὸν ἔγκλημα παντὸς πάθους 
ἐστίν, ὅτι ταῖς πρακτικαῖς ὁρμαῖς ἐκβιαζόμενα 
κατεπείγει καὶ συντείνει τὸν λογισμόν. μόνος δ' 
ὁ φόβος, οὐχ ἧττον ὢν τόλμης ἐνδεὴς ἢ λογισμοῦ, 
ἄπρακτον ἔχει καὶ ἄπορον καὶ ἀμήχανον τὸ ἀλόγι-
στον. ᾗ καὶ δεῖμα καὶ τάρβος αὐτοῦ τὸ συνδέον 
ὁμοῦ τὴν ψυχὴν καὶ ταράττον ὠνόμασται. 
  Φόβων δὲ πάντων ἀπρακτότατος καὶ ἀπορώτατος 
ὁ τῆς δεισιδαιμονίας. οὐ φοβεῖται θάλατταν ὁ μὴ 
πλέων οὐδὲ πόλεμον ὁ μὴ στρατευόμενος, οὐδὲ 
λῃστὰς ὁ οἰκουρῶν οὐδὲ συκοφάντην ὁ πένης οὐδὲ 
φθόνον ὁ ἰδιώτης, οὐδὲ σεισμὸν ὁ ἐν Γαλάταις οὐδὲ 
κεραυνὸν ὁ ἐν Αἰθίοψιν· ὁ δὲ θεοὺς δεδιὼς πάντα 
δέδιε, γῆν θάλατταν ἀέρα οὐρανὸν σκότος φῶς 
κληδόνα σιωπὴν ὄνειρον. οἱ δοῦλοι τῶν δεσποτῶν 
ἐπιλανθάνονται καθεύδοντες, τοῖς πεδήταις ἐπελα-
φρύνει τὸν δεσμὸν ὁ ὕπνος, φλεγμοναὶ περὶ τραύ-
ματα καὶ νομαὶ σαρκὸς θηριώδεις καὶ περιωδυνίαι 
κοιμωμένων ἀφίστανται· 
 
  ὦ φίλον ὕπνου θέλγητρον ἐπίκουρον νόσου, 
  ὡς ἡδύ μοι προσῆλθες ἐν δέοντί γε. 
 
τοῦτ' οὐ δίδωσιν εἰπεῖν ἡ δεισιδαιμονία (μόνη γὰρ  
οὐ σπένδεται πρὸς τὸν ὕπνον, οὐδὲ τῇ ψυχῇ ποτε 
γοῦν δίδωσιν ἀναπνεῦσαι καὶ ἀναθαρρῆσαι τὰς πι-
κρὰς καὶ βαρείας περὶ τοῦ θεοῦ δόξας ἀπωσαμένῃ), 
ἀλλ' ὥσπερ ἐν ἀσεβῶν χώρῳ τῷ ὕπνῳ τῶν δεισι-
δαιμόνων εἴδωλα φρικώδη καὶ τεράστια φάσματα 
καὶ ποινάς τινας ἐγείρουσα καὶ στροβοῦσα τὴν 
ἀθλίαν ψυχὴν ἐκδιώκει τοῖς ὀνείροις ἐκ τῶν ὕπνων, 
μαστιζομένην καὶ κολαζομένην αὐτὴν ὑφ' αὑτῆς 
ὡς ὑφ' ἑτέρου, καὶ δεινὰ προστάγματα καὶ ἀλ-
λόκοτα λαμβάνουσαν. εἶτ' ἐξαναστάντες οὐ κατ-
εφρόνησαν οὐδὲ κατεγέλασαν, οὐδ' ᾔσθοντο ὅτι 
τῶν ταραξάντων οὐδὲν ἦν ἀληθινόν, ἀλλὰ σκιὰν 
φεύγοντες ἀπάτης οὐδὲν κακὸν ἐχούσης ὕπαρ 
ἐξαπατῶσιν ἑαυτοὺς καὶ δαπανῶσι καὶ ταράττου-
σιν, εἰς ἀγύρτας καὶ γόητας ἐμπεσόντες λέγοντας 
 
      ἀλλ' εἴτ' ἔνυπνον φάντασμα φοβῇ, 
      χθονίας θ' Ἑκάτης κῶμον ἐδέξω, 
 
τὴν περιμάκτριαν κάλει γραῦν καὶ βάπτισον σεαυ-
τὸν εἰς θάλατταν καὶ καθίσας ἐν τῇ γῇ διημέρευσον. 
 
      ὦ βάρβαρ' ἐξευρόντες Ἕλληνες κακά 
 
τῇ δεισιδαιμονίᾳ, πηλώσεις καταβορβορώσεις βα-
πτισμούς, ῥίψεις ἐπὶ πρόσωπον, αἰσχρὰς προ-
καθίσεις, ἀλλοκότους προσκυνήσεις. δικαίῳ τῷ 
στόματι τοὺς κιθαρῳδοὺς ἐκέλευον ᾄδειν οἱ τὴν 
νόμιμον μουσικὴν σῴζειν δοκοῦντες· ἡμεῖς δὲ τοῖς  
θεοῖς ἀξιοῦμεν ὀρθῷ τῷ στόματι καὶ δικαίῳ προσ-
εύχεσθαι, καὶ μὴ τὴν ἐπὶ τῶν σπλάγχνων μὲν 
γλῶτταν εἰ καθαρὰ καὶ ὀρθὴ σκοπεῖν, τὴν δ' ἑαυ-
τῶν διαστρέφοντας καὶ μολύνοντας ἀτόποις ὀνόμασι 
καὶ ῥήμασι βαρβαρικοῖς καταισχύνειν καὶ παρα-
νομεῖν τὸ θεῖον καὶ πάτριον ἀξίωμα τῆς εὐσεβείας. 
  Ἀλλ' ὅ γε κωμικὸς οὐκ ἀηδῶς εἴρηκέ που 
πρὸς τοὺς καταχρυσοῦντας τὰ κλινίδια καὶ κατ-
αργυροῦντας 
 
    ὅ τι μόνον ἡμῖν προῖκ' ἔδωκαν οἱ θεοὶ 
    ὕπνον, τί τοῦτο πολυτελὲς σαυτῷ ποιεῖς; 
 
ἔστι δὲ καὶ πρὸς τὸν δεισιδαίμονα εἰπεῖν, ”ὅ τι τὸν 
ὕπνον οἱ θεοὶ λήθην κακῶν ἔδοσαν ἡμῖν καὶ ἀνά-
παυσιν, τί τοῦτο κολαστήριον σαυτῷ ποιεῖς ἐπί-
μονον καὶ ὀδυνηρόν, τῆς ἀθλίας ψυχῆς εἰς ἄλλον 
ὕπνον ἀποδρᾶναι μὴ δυναμένης;“ ὁ Ἡράκλειτός 
φησι τοῖς ἐγρηγορόσιν ἕνα καὶ κοινὸν κόσμον εἶναι, 
τῶν δὲ κοιμωμένων ἕκαστον εἰς ἴδιον ἀναστρέ-
φεσθαι. τῷ δὲ δεισιδαίμονι κοινὸς οὐδείς ἐστι 
κόσμος· οὔτε γὰρ ἐγρηγορὼς τῷ φρονοῦντι χρῆται 
οὔτε κοιμώμενος ἀπαλλάττεται τοῦ ταράττοντος, 
ἀλλ' ὀνειρώττει μὲν ὁ λογισμός, ἐγρήγορε δ' ὁ 
φόβος ἀεί, φυγὴ δ' οὐκ ἔστιν οὐδὲ μετάστασις. 
  Ἦν φοβερὸς ἐν Σάμῳ Πολυκράτης τύραννος, 
ἦν ἐν Κορίνθῳ Περίανδρος, ἀλλ' οὐδεὶς ἐφοβεῖτο 
τούτους μεταστὰς εἰς πόλιν ἐλευθέραν καὶ δημο-
κρατουμένην. ὁ δὲ τὴν τῶν θεῶν ἀρχὴν ὡς τυ- 
ραννίδα φοβούμενος σκυθρωπὴν καὶ ἀπαραίτητον 
ποῦ μεταστῇ ποῦ φύγῃ, ποίαν γῆν ἄθεον εὕρῃ, ποίαν 
θάλατταν; εἰς τί καταδὺς τοῦ κόσμου μέρος καὶ 
ἀποκρύψας σεαυτόν, ὦ ταλαίπωρε, πιστεύσεις ὅτι 
τὸν θεὸν ἀποπέφευγας; ἔστι καὶ δούλοις νόμος 
ἐλευθερίαν ἀπογνοῦσι πρᾶσιν αἰτεῖσθαι καὶ δε-
σπότην μεταβάλλειν ἐπιεικέστερον· ἡ δὲ δεισιδαι-
μονία θεῶν ἀλλαγὴν οὐ δίδωσιν, οὐδ' ἔστιν εὑρεῖν 
ὃν οὐ φοβήσεται θεὸν ὁ φοβούμενος τοὺς πατρῴους 
καὶ γενεθλίους, ὁ φρίττων τοὺς σωτῆρας καὶ τοὺς 
μειλιχίους τρέμων καὶ δεδοικώς, παρ' ὧν αἰτού-
μεθα πλοῦτον εὐπορίαν εἰρήνην ὁμόνοιαν ὄρθωσιν 
λόγων καὶ ἔργων τῶν ἀρίστων. 
  Εἶθ' οὗτοι τὸ δουλεύειν ἀτύχημα ἡγοῦνται καὶ 
λέγουσι 
 
    δεινή τις ἀνδρὶ καὶ γυναικὶ συμφορὰ 
    δούλους γενέσθαι δεσπότας τε δυσχερεῖς 
    λαβεῖν· 
 
πόσῳ δὲ δεινότερον οἴεσθε πάσχειν αὖ τοὺς 
ἀνεκφεύκτους ἀναποδράστους ἀναποστάτους; ἔστι 
δούλῳ φεύξιμος βωμός, ἔστι καὶ λῃσταῖς ἀβέ-
βηλα πολλὰ τῶν ἱερῶν, καὶ πολεμίους οἱ φεύγον-
τες, ἂν ἀγάλματος λάβωνται ἢ ναοῦ, θαρροῦσιν· 
ὁ δὲ δεισιδαίμων ταῦτα μάλιστα φρίττει καὶ φο-
βεῖται καὶ δέδοικεν, ἐν οἷς οἱ φοβούμενοι τὰ 
δεινότατα τὰς ἐλπίδας ἔχουσι. μὴ ἀπόσπα τὸν  
δεισιδαίμονα τῶν ἱερῶν· ἐνταῦθα κολάζεται καὶ 
τιμωρεῖται. 
  Τί δεῖ μακρὰ λέγειν; ”πέρας ἐστὶ τοῦ βίου 
πᾶσιν ἀνθρώποις ὁ θάνατος,“ τῆς δὲ δεισιδαι-
μονίας οὐδ' οὗτος, ἀλλ' ὑπερβάλλει τοὺς ὅρους 
ἐπέκεινα τοῦ ζῆν, μακρότερον τοῦ βίου ποιοῦσα 
τὸν φόβον καὶ συνάπτουσα τῷ θανάτῳ κακῶν 
ἐπίνοιαν ἀθανάτων, καὶ ὅτε παύεται πραγμάτων, 
ἄρχεσθαι δοκοῦσα μὴ παυομένων. Ἅιδου τινὲς 
ἀνοίγονται πύλαι βαθεῖαι, καὶ ποταμοὶ πυρὸς ὁμοῦ 
καὶ Στυγὸς ἀπορρῶγες ἀνακεράννυνται, καὶ σκότος 
ἐμπίπλαται πολυφαντάστων εἰδώλων τινῶν χαλε-
πὰς μὲν ὄψεις οἰκτρὰς δὲ φωνὰς ἐπιφερόντων, 
δικασταὶ δὲ καὶ κολασταὶ καὶ χάσματα καὶ μυχοὶ 
μυρίων κακῶν γέμοντες. οὕτως ἡ κακοδαίμων 
δεισιδαιμονία τῇ περιττῇ πρὸς ἅπαν τὸ δοκοῦν 
δεινὸν εὐλαβείᾳ λανθάνει ἑαυτὴν ὑποβάλλουσα 
παντοίοις δεινοῖς. 
  Τούτων οὐδὲν τῇ ἀθεότητι πρόσεστιν, ἀλλ' 
ἡ μὲν ἄγνοια χαλεπὴ καὶ τὸ παρορᾶν καὶ τυφλώτ-
τειν περὶ τηλικαῦτα συμφορὰ μεγάλη ψυχῆς, ὥσπερ 
ὀμμάτων πολλῶν τὸ φανότατον καὶ κυριώτατον ἀπ-
εσβεσμένης τὴν τοῦ θεοῦ νόησιν. ταύτῃ δὲ τὸ ἐμ-
παθές, ὥσπερ εἴρηται, καὶ ἑλκῶδες καὶ ταρακτι-
κὸν καὶ καταδεδουλωμένον εὐθὺς πρόσεστι τῇ δόξῃ. 
μουσικήν φησιν ὁ Πλάτων ἐμμελείας καὶ εὐρυθμίας  
δημιουργὸν ἀνθρώποις ὑπὸ θεῶν οὐ τρυφῆς ἕνεκα 
καὶ κνήσεως ὤτων δοθῆναι, ἀλλ' ὥστε τῶν τῆς 
ψυχῆς περιόδων καὶ ἁρμονιῶν τὸ ταραχῶδες καὶ 
πεπλανημένον ἐν σώματι, μούσης τε καὶ χάριτος 
ἐνδείᾳ πολλαχῇ δι' ἀκολασίαν καὶ πλημμέλειαν ἐξυ-
βρίζον, αὖθις εἰς τάξιν ἀνελίττουσαν οἰκείως καὶ 
περιάγουσαν καθιστάναι. 
 
  ”ὅσσα δὲ μὴ πεφίληκε Ζεύς,“ φησὶ Πίνδαρος, 
      ”ἀτύζονται βοὰν 
  Πιερίδων ἀίοντα·“ 
 
καὶ γὰρ διαγριαίνεται καὶ ἀγανακτεῖ, καὶ τὰς 
τίγρεις δέ φασι περιτυμπανιζομένας ἐκμαίνεσθαι 
καὶ ταράττεσθαι καὶ τέλος αὑτὰς διασπᾶν. ἔλατ-
τον οὖν κακὸν οἷς διὰ κωφότητα καὶ πήρωσιν 
ἀκοῆς ἀπάθεια πρὸς μουσικὴν καὶ ἀναισθησία 
συμβέβηκεν. ὁ Τειρεσίας ἐχρῆτο δυστυχίᾳ μὴ 
βλέπων τὰ τέκνα μηδὲ τοὺς συνήθεις, ὁ δ' Ἀθάμας 
μείζονι καὶ ἡ Ἀγαύη, βλέποντες ὡς λέοντας καὶ 
ἐλάφους· καὶ τῷ Ἡρακλεῖ δήπου μανέντι τοὺς 
υἱοὺς ἐλυσιτέλει μήτ' ἰδεῖν μήτ' αἰσθέσθαι παρ-
όντας ἢ χρῆσθαι τοῖς φιλτάτοις ὡς πολεμίοις. 
  Τί οὖν; οὐ δοκεῖ σοι καὶ τὸ τῶν ἀθέων πρὸς 
τοὺς δεισιδαίμονας πάθος ἔχειν τοιαύτην διαφοράν; 
οἱ μὲν οὐχ ὁρῶσι τοὺς θεοὺς τὸ παράπαν, οἱ δὲ 
κακοὺς ὑπάρχειν νομίζουσιν· οἱ μὲν παρορῶσιν, οἱ 
δὲ δοξάζουσι φοβερὸν τὸ εὐμενὲς καὶ τυραννικὸν  
τὸ πατρικὸν καὶ βλαβερὸν τὸ κηδεμονικὸν καὶ τὸ 
ἀμήνιτον ἄγριον εἶναι καὶ θηριῶδες. εἶτα χαλκο-
τύποις μὲν πείθονται καὶ λιθοξόοις καὶ κηρο-
πλάσταις ἀνθρωπόμορφα τῶν θεῶν τὰ εἴδη ποιοῦσι, 
καὶ τοιαῦτα πλάττουσι καὶ κατασκευάζουσι καὶ 
προσκυνοῦσι· φιλοσόφων δὲ καὶ πολιτικῶν ἀνδρῶν 
καταφρονοῦσιν, ἀποδεικνύντων τὴν τοῦ θεοῦ σεμ-
νότητα μετὰ χρηστότητος καὶ μεγαλοφροσύνης 
καὶ εὐμενείας καὶ κηδεμονίας. περίεστιν οὖν τοῖς 
μὲν ἀναισθησία καὶ ἀπιστία τῶν ὠφελούντων, τοῖς 
δὲ ταραχὴ καὶ φόβος πρὸς τὰ ὠφελοῦντα. καὶ 
ὅλως ἡ μὲν ἀθεότης ἀπάθεια πρὸς τὸ θεῖόν ἐστι 
μὴ νοοῦσα τὸ ἀγαθόν, ἡ δὲ δεισιδαιμονία πολυ-
πάθεια κακὸν τὸ ἀγαθὸν ὑπονοοῦσα. φοβοῦνται τοὺς 
θεοὺς καὶ καταφεύγουσιν ἐπὶ τοὺς θεούς, κολα-
κεύουσι καὶ λοιδοροῦσιν, εὔχονται καὶ καταμέμ-
φονται. κοινὸν ἀνθρώπων τὸ μὴ πάντα διευτυχεῖν. 
 
      κεῖνοι γάρ τ' ἄνοσοι καὶ ἀγήραοι 
      πόνων τ' ἄπειροι, βαρυβόαν 
      πορθμὸν πεφευγότες Ἀχέροντος, 
 
ὁ Πίνδαρος θεούς φησι, τὰ δ' ἀνθρώπινα πάθη 
καὶ πράγματα μέμικται συντυχίαις ἄλλοτ' ἄλλως 
ῥεούσαις. 
  Φέρε δὴ πρῶτον ἐν τοῖς ἀβουλήτοις σκόπει 
τὸν ἄθεον καὶ καταμάνθανε τὴν διάθεσιν, ἂν ᾖ 
τἄλλα μέτριος, χρωμένου σιωπῇ τοῖς παροῦσι καὶ  
πορίζοντος αὑτῷ βοηθείας καὶ παρηγορίας, ἂν δὲ 
δυσφορῇ καὶ περιπαθῇ, πάντας ἐπὶ τὴν τύχην καὶ 
τὸ αὐτόματον ἀπερειδομένου τοὺς ὀδυρμοὺς καὶ 
βοῶντος ὡς οὐδὲν κατὰ δίκην οὐδ' ἐκ προνοίας 
ἀλλὰ πάντα συγκεχυμένως καὶ ἀκρίτως φέρεται 
καὶ ταράττεται τὰ τῶν ἀνθρώπων. τοῦ δὲ 
δεισιδαίμονος οὐχ οὗτος ὁ τρόπος, ἀλλ' εἰ καὶ 
μικρότατον αὐτῷ κακόν τι συμπεπτωκός ἐστιν, 
ἄλλα κάθηται πάθη χαλεπὰ καὶ μεγάλα καὶ 
δυσαπάλλακτα τῇ λύπῃ προσοικοδομῶν, καὶ προσ-
εμφορῶν αὑτῷ δείματα καὶ φόβους καὶ ὑποψίας 
καὶ ταραχάς, παντὶ θρήνῳ καὶ παντὶ στεναγμῷ 
καθαπτόμενος· οὔτε γὰρ ἄνθρωπον οὔτε τύχην 
οὔτε καιρὸν οὔθ' ἑαυτὸν ἀλλὰ πάντων τὸν θεὸν 
αἰτιᾶται, κἀκεῖθεν ἐπ' αὐτὸν ἥκειν καὶ φέρεσθαι 
ῥεῦμα δαιμόνιον ἄτης φησί, καὶ ὡς οὐ δυστυχὴς 
ὢν ἀλλὰ θεομισής τις ἄνθρωπος ὑπὸ τῶν θεῶν 
κολάζεσθαι καὶ δίκην διδόναι καὶ πάντα πάσχειν 
προσηκόντως δι' αὑτὸν οἴεται. 
  Νοσῶν θ' ὁ ἄθεος ἐκλογίζεται καὶ ἀναμιμνῄ-
σκεται πλησμονὰς αὑτοῦ καὶ οἰνώσεις καὶ ἀταξίας 
περὶ δίαιταν ἢ κόπους ὑπερβάλλοντας ἢ μεταβολὰς 
ἀέρων ἀήθεις καὶ τόπων, ἔπειτα προσκρούσας 
ἐν πολιτείαις καὶ περιπεσὼν ἀδοξίαις πρὸς ὄχλον  
ἢ διαβολαῖς πρὸς ἡγεμόνα τὴν αἰτίαν ἐξ αὑτοῦ 
καὶ τῶν περὶ αὑτὸν σκοπεῖ 
 
  πῆ παρέβην; τί δ' ἔρεξα; τί μοι δέον οὐκ 
      ἐτελέσθη; 
 
τῷ δὲ δεισιδαίμονι καὶ σώματος ἀρρωστία πᾶσα 
καὶ χρημάτων ἀποβολὴ καὶ τέκνων θάνατοι καὶ 
περὶ πολιτικὰς πράξεις δυσημερίαι καὶ ἀποτεύξεις 
πληγαὶ θεοῦ καὶ προσβολαὶ δαίμονος λέγονται. 
ὅθεν οὐδὲ τολμᾷ βοηθεῖν οὐδὲ διαλύειν τὸ συμ-
βεβηκὸς οὐδὲ θεραπεύειν οὐδ' ἀντιτάττεσθαι, μὴ 
δόξῃ θεομαχεῖν καὶ ἀντιτείνειν κολαζόμενος, ἀλλ' 
ὠθεῖται μὲν ἔξω νοσοῦντος ὁ ἰατρός, ἀποκλείεται 
δὲ πενθοῦντος ὁ νουθετῶν καὶ παραμυθούμενος 
φιλόσοφος. ”ἔα με,“ φησίν, ”ἄνθρωπε, διδόναι 
δίκην, τὸν ἀσεβῆ, τὸν ἐπάρατον, τὸν θεοῖς καὶ 
δαίμοσι μεμισημένον.“ 
  Ἔστιν ἀνθρώπου μὴ πεπεισμένου θεοὺς εἶναι 
λυπουμένου δ' ἄλλως καὶ περιπαθοῦντος ἀπομάξαι 
δάκρυον, ἀποκεῖραι κόμην, ἀφελέσθαι τὸ ἱμάτιον· 
τὸν δὲ δεισιδαίμονα πῶς ἂν προσείποις ἢ πῇ 
βοηθήσεις; ἔξω κάθηται σακκίον ἔχων καὶ περι-
εζωσμένος ῥάκεσι ῥυπαροῖς, πολλάκις δὲ γυμνὸς 
ἐν πηλῷ κυλινδούμενος ἐξαγορεύει τινὰς ἁμαρτίας 
αὑτοῦ καὶ πλημμελείας, ὡς τόδε φαγόντος ἢ 
πιόντος ἢ βαδίσαντος ὁδὸν ἣν οὐκ εἴα τὸ δαιμόνιον. 
ἂν δ' ἄριστα πράττῃ καὶ συνῇ πράως δεισιδαι- 
μονίᾳ, περιθειούμενος οἴκοι κάθηται καὶ περι-
ματτόμενος, αἱ δὲ γρᾶες ”καθάπερ παττάλῳ,“ 
φησὶν ὁ Βίων, ”ὅ τι ἂν τύχωσιν αὐτῷ περιάπτουσι 
φέρουσαι καὶ περιαρτῶσι.“ 
  Τὸν Τιρίβαζόν φασιν ὑπὸ τῶν Περσῶν 
συλλαμβανόμενον σπάσασθαί τε τὸν ἀκινάκην, 
εὔρωστον ὄντα, καὶ διαμάχεσθαι· μαρτυρομένων 
δὲ καὶ βοώντων ὅτι συλλαμβάνουσιν αὐτὸν βασιλέως 
κελεύσαντος, αὐτίκα τὸ ξίφος καταβαλεῖν καὶ τὼ 
χεῖρε συνδῆσαι παρασχεῖν. ἆρ' οὖν οὐχ ὅμοιόν ἐστι 
τὸ γιγνόμενον; οἱ μὲν ἄλλοι διαμάχονται συμφοραῖς 
καὶ διωθοῦνται τὰ πράγματα, φυγὰς ἑαυτοῖς μη-
χανώμενοι καὶ παρατροπὰς τῶν ἀβουλήτων· ὁ 
δὲ δεισιδαίμων οὐδενὸς ἀκούσας, αὐτὸς πρὸς αὑτὸν 
εἰπών ”ταῦτα πάσχεις, ὦ κακόδαιμον, ἐκ προνοίας 
καὶ θεοῦ κελεύοντος“ ἔρριψε πᾶσαν ἐλπίδα, προ-
ήκατο ἑαυτόν, ἔφυγε, διεκρούσατο τοὺς βοηθοῦντας. 
  Πολλὰ τῶν μετρίων κακῶν ὀλέθρια ποιοῦσιν 
αἱ δεισιδαιμονίαι. Μίδας ὁ παλαιός, ὡς ἔοικεν, 
ἔκ τινων ἐνυπνίων ἀθυμῶν καὶ ταραττόμενος 
οὕτω κακῶς ἔσχε τὴν ψυχήν, ὥσθ' ἑκουσίως 
ἀποθανεῖν αἷμα ταύρου πιών. ὁ δὲ τῶν Μεσ-
σηνίων βασιλεὺς Ἀριστόδημος ἐν τῷ πρὸς Λακε-
δαιμονίους πολέμῳ, κυνῶν λύκοις ὠρυομένων 
ὅμοια καὶ περὶ τὴν ἑστίαν αὐτοῦ τὴν πατρῴαν  
ἀγρώστεως ἀναβλαστανούσης καὶ τῶν μάντεων 
τὰ σημεῖα φοβουμένων, ἐξαθυμήσας καὶ κατα-
σβεσθεὶς ταῖς ἐλπίσιν αὐτὸς ἑαυτὸν ἀπέσφαξεν. ἦν 
δ' ἴσως καὶ Νικίᾳ τῷ Ἀθηναίων στρατηγῷ 
κράτιστον οὕτως ἀπαλλαγῆναι τῆς δεισιδαιμονίας 
ὡς Μίδας ἢ Ἀριστόδημος ἢ φοβηθέντι τὴν σκιὰν 
ἐκλιπούσης τῆς σελήνης καθῆσθαι περιτειχιζό-
μενον ὑπὸ τῶν πολεμίων, εἶθ' ὁμοῦ τέτταρσι 
μυριάσιν ἀνθρώπων φονευθέντων τε καὶ ζώντων 
ἁλόντων ὑποχείριον γενέσθαι καὶ δυσκλεῶς ἀπο-
θανεῖν. οὐ γὰρ γῆς ἀντίφραξις ἐν μέσῳ γενομένης 
φοβερόν, οὐδὲ δεινὸν ἐν καιρῷ περιόδων σκιᾶς 
πρὸς σελήνην ἀπάντησις, ἀλλὰ δεινὸν τὸ τῆς 
δεισιδαιμονίας σκότος ἐμπεσὸν τοῦ ἀνθρώπου συγ-
χέαι καὶ τυφλῶσαι λογισμὸν ἐν πράγμασι μάλιστα 
λογισμοῦ δεομένοις. 
 
  Γλαῦχ', ὅρα, βαθὺς γὰρ ἤδη κύμασιν ταράσσεται 
  πόντος, ἀμφὶ δ' ἄκρα Γυρέων ὀρθὸν ἵσταται 
      νέφος, 
  σῆμα χειμῶνος. 
 
τοῦτ' ἰδὼν κυβερνήτης εὔχεται μὲν ὑπεκφυγεῖν 
καὶ θεοὺς ἐπικαλεῖται σωτῆρας, εὐχόμενος δὲ τὸν 
οἴακα προσάγει, τὴν κεραίαν ὑφίησι,  
  φεύγει μέγα λαῖφος ὑποστολίσας ἐρεβώδεος ἐκ 
      θαλάσσης. 
 
ὁ Ἡσίοδος κελεύει πρὸ ἀρότου καὶ σπόρου τὸν 
γεωργὸν 
 
    εὔχεσθαί τ' Διὶ χθονίῳ Δημήτερί θ' ἁγνῇ 
 
τῆς ἐχέτλης ἐχόμενον, Ὅμηρος δὲ τὸν Αἴαντά 
φησι τῷ Ἕκτορι μέλλοντα μονομαχεῖν εὔχεσθαι 
κελεύειν τοὺς Ἕλληνας ὑπὲρ αὐτοῦ τοῖς θεοῖς, 
εἶτ' εὐχομένων ἐκείνων ὁπλίζεσθαι. καὶ ὁ Ἀγα-
μέμνων ὅτε τοῖς μαχομένοις προσέταξεν 
 
  εὖ μέν τις δόρυ θηξάσθω, εὖ δ' ἀσπίδα θέσθω, 
 
τότε παρὰ τοῦ Διὸς αἰτεῖ 
 
  δός με κατὰ πρηνὲς βαλέειν Πριάμοιο μέλαθρον· 
 
ἀρετῆς γὰρ ἐλπὶς ὁ θεός ἐστιν, οὐ δειλίας πρόφασις. 
ἀλλ' Ἰουδαῖοι σαββάτων ὄντων ἐν ἀγνάμπτοις καθ-
εζόμενοι, τῶν πολεμίων κλίμακας προστιθέντων 
καὶ τὰ τείχη καταλαμβανόντων, οὐκ ἀνέστησαν 
ἀλλ' ἔμειναν ὥσπερ ἐν σαγήνῃ μιᾷ τῇ δεισιδαιμονίᾳ 
συνδεδεμένοι. 
  Τοιαύτη μὲν ἐν τοῖς ἀβουλήτοις καὶ περι-
στατικοῖς λεγομένοις πράγμασι καὶ καιροῖς ἡ 
δεισιδαιμονία, βελτίων δ' οὐδὲν οὐδ' ἐν τοῖς 
ἡδίοσι τῆς ἀθεότητος. ἥδιστα δὲ τοῖς ἀνθρώποις  
ἑορταὶ καὶ εἰλαπίναι πρὸς ἱεροῖς καὶ μυήσεις καὶ 
ὀργιασμοὶ καὶ κατευχαὶ θεῶν καὶ προσκυνήσεις. 
ἐνταῦθα τοίνυν σκόπει τὸν ἄθεον γελῶντα μὲν 
μανικὸν καὶ σαρδάνιον γέλωτα τοῖς ποιουμένοις 
καί που παραφθεγγόμενον ἠρέμα πρὸς τοὺς 
συνήθεις ὅτι τετύφωνται καὶ δαιμονῶσιν οἱ θεοῖς 
ταῦτα δρᾶσθαι νομίζοντες, ἄλλο δ' οὐδὲν ἔχοντα 
κακόν. ὁ δὲ δεισιδαίμων βούλεται μὲν οὐ δύναται 
δὲ χαίρειν οὐδ' ἥδεσθαι· 
 
    πόλις δ' ὁμοῦ μὲν θυμιαμάτων γέμει, 
    ὁμοῦ δὲ παιάνων τε καὶ στεναγμάτων 
 
ἡ ψυχὴ τοῦ δεισιδαίμονος· ἐστεφανωμένος ὠχριᾷ, 
θύει καὶ φοβεῖται, εὔχεται φωνῇ παλλομένῃ καὶ 
χερσὶν ἐπιθυμιᾷ τρεμούσαις, καὶ ὅλως ἀποδείκνυσι 
τὸν Πυθαγόρου λόγον φλύαρον εἰπόντος ὅτι βέλ-
τιστοι γιγνόμεθα πρὸς τοὺς θεοὺς βαδίζοντες· 
τότε γὰρ ἀθλιώτατα καὶ κάκιστα πράττουσιν οἱ 
δεισιδαίμονες, ὥσπερ ἄρκτων φωλεοῖς ἢ χειαῖς 
δρακόντων ἢ μυχοῖς κητῶν τοῖς τῶν θεῶν μεγάροις 
ἢ ἀνακτόροις προσιόντες. 
  Ὅθεν ἔμοιγε καὶ θαυμάζειν ἔπεισι τοὺς τὴν 
ἀθεότητα φάσκοντας ἀσέβειαν εἶναι, μὴ φάσκοντας 
δὲ τὴν δεισιδαιμονίαν. καίτοι γ' Ἀναξαγόρας 
δίκην ἔφυγεν ἀσεβείας ἐπὶ τῷ λίθον εἰπεῖν τὸν 
ἥλιον, Κιμμερίους δ' οὐδεὶς εἶπεν ἀσεβεῖς ὅτι τὸν 
ἥλιον οὐδ' εἶναι τὸ παράπαν νομίζουσι. τί σὺ  
λέγεις; ὁ μὴ νομίζων θεοὺς εἶναι ἀνόσιός ἐστιν; 
ὁ δὲ τοιούτους νομίζων οἵους οἱ δεισιδαίμονες, 
οὐ μακρῷ δόξαις ἀνοσιωτέραις σύνεστιν; ἐγὼ γοῦν 
ἂν ἐθέλοιμι μᾶλλον τοὺς ἀνθρώπους λέγειν περὶ 
ἐμοῦ μήτε γεγονέναι τὸ παράπαν μήτ' εἶναι 
Πλούταρχον ἢ λέγειν ὅτι Πλούταρχός ἐστιν 
ἄνθρωπος ἀβέβαιος εὐμετάβολος, εὐχερὴς πρὸς 
ὀργήν, ἐπὶ τοῖς τυχοῦσι τιμωρητικός, μικρόλυπος· 
ἂν καλῶν ἐπὶ δεῖπνον ἑτέρους παραλίπῃς ἐκεῖνον, 
ἂν ἀσχολίας σοι γενομένης ἐπὶ θύρας μὴ ἔλθῃς 
ἢ μὴ προσείπῃς, διέδεταί σου τὸ σῶμα προσφὺς 
ἢ συλλαβὼν ἀποτυμπανιεῖ τὸ παιδίον, ἢ θηρίον 
ἔχων τοῖς καρποῖς ἐφήσει καὶ λυμανεῖται τὴν 
ὀπώραν. 
  Τοῦ Τιμοθέου τὴν Ἄρτεμιν ᾄδοντος ἐν Ἀθήναις 
καὶ λέγοντος 
 
      θυιάδα φοιβάδα μαινάδα λυσσάδα 
 
Κινησίας ὁ μελοποιὸς ἐκ τῶν θεατῶν ἀναστάς, 
”τοιαύτη σοι,“ εἶπε, ”θυγάτηρ γένοιτο.“ καὶ 
μὴν ὅμοια τούτοις καὶ χείρω περὶ Ἀρτέμιδος οἱ 
δεισιδαίμονες ὑπολαμβάνουσιν, 
 
      αἴτε κα ἀπ' ἀγχόνας ᾄξασα, 
      αἴτε κα λεχὼν κναίσασα, 
      αἴτε κἀκ νεκρῶ παροῦσα, 
      ἀμπεφυρμένα ἐσῆλθες, 
      αἴτε καὶ ἐκ τριόδων  
      καθαρμάτεσσιν ἐπισπωμένα 
      τῷ παλαμναίῳ συμπλεχθεῖσα. 
 
  Οὐδὲν δὲ τούτων ἐπιεικέστερα φρονοῦσι περὶ 
Ἀπόλλωνος περὶ Ἥρας περὶ Ἀφροδίτης· πάντας 
γὰρ τούτους τρέμουσι καὶ δεδοίκασι. καίτοι τί 
τοιοῦτον ἡ Νιόβη περὶ τῆς Λητοῦς ἐβλασφήμησεν, 
οἷον ἡ δεισιδαιμονία πέπεικε περὶ τῆς θεοῦ τοὺς 
ἄφρονας, ὡς ἄρα λοιδορηθεῖσα κατετόξευσε τῆς 
ἀθλίας γυναικὸς 
 
    ἓξ μὲν θυγατέρας, ἓξ δ' υἱέας ἡβώοντας; 
 
οὕτως ἄπληστος ἀλλοτρίων κακῶν ἦν καὶ ἀν-
ίλαστος. εἰ γὰρ ἀληθῶς ἡ θεὸς χολὴν εἶχε καὶ 
μισοπόνηρος ἦν καὶ ἤλγει κακῶς ἀκούουσα καὶ μὴ 
κατεγέλα τῆς ἀνθρωπίνης ἀμαθίας καὶ ἀγνοίας 
ἀλλ' ἠγανάκτει, τούτους ἔδει τοξεῦσαι τοὺς τοσαύ-
την ὠμότητα καὶ πικρίαν καταψευδομένους αὐτῆς 
καὶ τοιαῦτα λέγοντας καὶ γράφοντας. τῆς γοῦν 
Ἑκάβης προβαλλόμεθα τὴν πικρίαν ὡς βάρβαρον 
καὶ θηριώδη λεγούσης 
 
              τοῦ ἐγὼ μέσον ἧπαρ ἔχοιμι 
    ἐσθέμεναι προσφῦσα, 
 
τὴν δὲ Συρίαν θεὸν οἱ δεισιδαίμονες νομίζουσιν, ἂν  
μαινίδας τις ἢ ἀφύας φάγῃ, τὰ ἀντικνήμια δι-
εσθίειν, ἕλκεσι τὸ σῶμα πιμπράναι, συντήκειν τὸ 
ἧπαρ. 
  Ἆρ' οὖν τὸ μὲν λέγειν τὰ φαῦλα περὶ τῶν 
θεῶν ἀνόσιον, τὸ δὲ δοξάζειν οὐκ ἀνόσιον; ἢ καὶ 
τὴν φωνὴν ἄτοπον ἡ δόξα ποιεῖ τοῦ βλασφημοῦν-
τος; καὶ γὰρ ἡμεῖς τὴν βλασφημίαν ὅτι δυσ-
μενείας σημεῖόν ἐστι προβαλλόμεθα, καὶ τοὺς 
κακῶς ἡμᾶς λέγοντας ἐχθροὺς νομίζομεν ὡς καὶ 
κακῶς φρονοῦντας. ὁρᾷς δ' οἷα περὶ τῶν θεῶν οἱ 
δεισιδαίμονες φρονοῦσιν, ἐμπλήκτους ἀπίστους 
εὐμεταβόλους τιμωρητικοὺς ὠμοὺς μικρολύπους 
ὑπολαμβάνοντες, ἐξ ὧν ἀνάγκη καὶ μισεῖν τὸν 
δεισιδαίμονα καὶ φοβεῖσθαι τοὺς θεούς. πῶς γὰρ 
οὐ μέλλει, τὰ μέγιστα τῶν κακῶν αὑτῷ δι' ἐκεί-
νους οἰόμενος γεγονέναι καὶ πάλιν γενήσεσθαι; 
μισῶν δὲ θεοὺς καὶ φοβούμενος ἐχθρός ἐστι. κἂν 
δεδοίκῃ, προσκυνεῖ γε καὶ θύει καὶ κάθηται πρὸς 
ἱεροῖς, καὶ οὐ θαυμαστόν ἐστι· καὶ γὰρ τοὺς τυράν-
νους ἀσπάζονται περιέπουσι χρυσοῦς ἀνιστᾶσιν, 
ἀλλὰ μισοῦσι σιγῇ ”κάρα σείοντες.“ Ἀλέξανδρον 
Ἑρμόλαος ἐθεράπευε, Παυσανίας ἐδορυφόρει Φίλ-
ιππον, Χαιρέας Γάιον, ἀλλ' ἕκαστος τούτων ἔλεγε 
παρακολουθῶν 
 
  ἦ ς' ἂν τισαίμην, εἴ μοι δύναμίς γε παρείη.  
  Οὐκ οἴεται θεοὺς εἶναι ὁ ἄθεος, ὁ δὲ δεισιδαίμων 
οὐ βούλεται, πιστεύει δ' ἄκων· φοβεῖται γὰρ ἀ-
πιστεῖν. καίτοι γ' ὥσπερ ὁ Τάνταλος ὑπεκδῦναι 
τὸν λίθον ἐπαιωρούμενον οὕτω καὶ οὗτος τὸν φόβον 
ὡς οὐχ ἧττον ὑπ' αὐτοῦ πιεζόμενος ἀγαπήσειεν 
ἄν, καὶ μακαρίσειε τὴν τοῦ ἀθέου διάθεσιν ὡς ἐλευ-
θέριον. νυνὶ δὲ τῷ μὲν ἀθέῳ δεισιδαιμονίας οὐδὲν 
μέτεστιν, ὁ δὲ δεισιδαίμων τῇ προαιρέσει ἄθεος 
ὢν ἀσθενέστερός ἐστιν ἢ ὥστε δοξάζειν περὶ θεῶν 
ὃ βούλεται. 
  Καὶ μὴν ὁ ἄθεος δεισιδαιμονίας οὐδαμῆ συν-
αίτιος, ἡ δὲ δεισιδαιμονία τῇ ἀθεότητι καὶ γενέσθαι 
παρέσχεν ἀρχὴν καὶ γενομένῃ δίδωσιν ἀπολογίαν, 
οὐκ ἀληθῆ μὲν οὐδὲ καλήν, προφάσεως δέ τινος 
οὐκ ἄμοιρον οὖσαν. οὐ γὰρ ἐν οὐρανῷ τι μεμπτὸν 
οὐδ' ἐν ἄστροις οὐδ' ἐν ὥραις ἢ περιόδοις σελήνης 
ἢ κινήσεσιν ἡλίου περὶ γῆν, ”ἡμέρας καὶ νυκτὸς 
δημιουργοῖς,“ ἢ τροφαῖς ζῴων ἢ καρπῶν γενέσεσι 
πλημμελὲς καὶ ἄτακτον ἐνιδόντες οὕτως ἀθεότητα 
τοῦ παντὸς κατέγνωσαν, ἀλλὰ τῆς δεισιδαιμονίας 
ἔργα καὶ πάθη καταγέλαστα, καὶ ῥήματα καὶ κινή-
ματα καὶ γοητεῖαι καὶ μαγεῖαι καὶ περιδρομαὶ καὶ 
τυμπανισμοὶ καὶ ἀκάθαρτοι μὲν καθαρμοὶ ῥυπαραὶ 
δ' ἁγνεῖαι, βάρβαροι δὲ καὶ παράνομοι πρὸς ἱεροῖς 
κολασμοὶ καὶ προπηλακισμοί, ταῦτα δίδωσιν ἐνίοις 
λέγειν ὡς μὴ εἶναι θεοὺς ἄμεινον ἢ εἶναι, τοιαῦτα  
μὲν δεχομένους τοιούτοις δὲ χαίροντας, οὕτω δ' 
ὑβριστάς, οὕτω δὲ μικρολόγους καὶ μικρολύπους. 
  Οὐκ ἄμεινον οὖν ἦν Γαλάταις ἐκείνοις καὶ 
Σκύθαις τὸ παράπαν μήτ' ἔννοιαν ἔχειν θεῶν μήτε 
φαντασίαν μήθ' ἱστορίαν ἢ θεοὺς εἶναι νομίζειν 
χαίροντας ἀνθρώπων σφαττομένων αἵματι καὶ 
τελεωτάτην θυσίαν καὶ ἱερουργίαν ταύτην νομί-
ζοντας; τί δέ; Καρχηδονίοις οὐκ ἐλυσιτέλει Κρι-
τίαν λαβοῦσιν ἢ Διαγόραν νομοθέτην ἀπ' ἀρχῆς 
μήτε τινὰ δαιμόνων μήτε θεῶν νομίζειν ἢ τοιαῦτα 
θύειν οἷα τῷ Κρόνῳ ἔθυον; οὐχ ὥσπερ Ἐμπεδο-
κλῆς φησι τῶν τὰ ζῷα θυόντων καθαπτόμενος 
 
  μορφὴν δ' ἀλλάξαντα πατὴρ φίλον υἱὸν ἀείρας 
  σφάζει ἐπευχόμενος μέγα νήπιος, 
 
ἀλλ' εἰδότες καὶ γιγνώσκοντες αὐτοὶ τὰ αὑτῶν 
τέκνα καθιέρευον, οἱ δ' ἄτεκνοι παρὰ τῶν πενήτων 
ὠνούμενοι παιδία κατέσφαζον καθάπερ ἄρνας ἢ 
νεοσσούς, παρειστήκει δ' ἡ μήτηρ ἄτεγκτος καὶ 
ἀστένακτος. εἰ δὲ στενάξειεν ἢ δακρύσειεν, ἔδει 
τῆς τιμῆς στέρεσθαι, τὸ δὲ παιδίον οὐδὲν ἧττον 
ἐθύετο· κρότου τε κατεπίμπλατο πάντα πρὸ τοῦ 
ἀγάλματος ἐπαυλούντων καὶ τυμπανιζόντων ἕνεκα 
τοῦ μὴ γενέσθαι τὴν βοὴν τῶν θρήνων ἐξάκουστον.  
εἰ δὲ Τυφῶνές τινες ἢ Γίγαντες ἦρχον ἡμῶν τοὺς 
θεοὺς ἐκβαλόντες, ποίαις ἂν ἥδοντο θυσίαις ἢ τίνας 
ἄλλας ἱερουργίας ἀπῄτουν; Ἄμηστρις δ' ἡ Ξέρξου 
γυνὴ δώδεκα κατώρυξεν ἀνθρώπους ζῶντας ὑπὲρ 
αὑτῆς τῷ Ἅιδῃ, ὃν ὁ Πλάτων φησὶ φιλάνθρωπον 
ὄντα καὶ σοφὸν καὶ πλούσιον, πειθοῖ καὶ λόγῳ 
κατέχοντα τὰς ψυχάς, Ἅιδην ὠνομάσθαι. Ξενο-
φάνης δ' ὁ φυσικὸς τοὺς Αἰγυπτίους κοπτομένους 
ἐν ταῖς ἑορταῖς καὶ θρηνοῦντας ὁρῶν ὑπέμνησεν 
οἰκείως. ”οὗτοι,“ φησίν, ”εἰ μὲν θεοί εἰσι, μὴ 
θρηνεῖτε αὐτούς· εἰ δ' ἄνθρωποι, μὴ θύετε αὐτοῖς.“ 
  Ἀλλ' οὐδὲν οὕτω πολυπλανὲς καὶ πολυπαθὲς 
νόσημα καὶ μεμιγμένον ἐναντίαις δόξαις καὶ μαχο-
μέναις μᾶλλον ὡς τὸ τῆς δεισιδαιμονίας. φευκτέον 
οὖν αὐτὴν ἀσφαλῶς τε καὶ συμφερόντως, οὐχ 
ὥσπερ οἱ λῃστῶν ἢ θηρίων ἔφοδον ἢ πῦρ ἀπερι-
σκέπτως καὶ ἀλογίστως περιφεύγοντες ἐμπίπτου-
σιν εἰς ἀνοδίας βάραθρα καὶ κρημνοὺς ἐχούσας. 
οὕτω γὰρ ἔνιοι φεύγοντες τὴν δεισιδαιμονίαν 
ἐμπίπτουσιν εἰς ἀθεότητα τραχεῖαν καὶ ἀντίτυπον, 
ὑπερπηδήσαντες ἐν μέσῳ κειμένην τὴν εὐσέβειαν.  