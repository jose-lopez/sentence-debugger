
        {ΑΓΙΣ ΚΑΙ ΚΛΕΟΜΕΝΗΣ} 
  Οὐκ ἀτόπως τινὲς οὐδὲ φαύλως συγκεῖσθαι πρὸς 
τοὺς φιλοδόξους ὑπονοοῦσι τὸν ἐπὶ τῷ Ἰξίονι μῦθον, ὡς 
δὴ λαβόντι τὴν Νεφέλην ἀντὶ τῆς Ἥρας, καὶ τῶν Κενταύ-
ρων οὕτως γενομένων. καὶ γὰρ οὗτοι τῆς ἀρετῆς ὥσπερ 
εἰδώλῳ τινὶ τῇ δόξῃ συνόντες, οὐδὲν εἰλικρινὲς οὐδ' 
ὡμολογημένον, ἀλλὰ νόθα καὶ μεικτὰ πολλὰ πράττουσιν, 
ἄλλοτ' ἄλλας φορὰς φερόμενοι, ζήλοις καὶ πάθεσιν 
ἐπακολουθοῦντες. ὅπερ 〈οὖν〉 οἱ Σοφοκλέους βοτῆρες 
ἐπὶ τῶν ποιμνίων λέγουσιν (fr. 464 N.2)· 
 
      τούτοις γὰρ ὄντες δεσπόται δουλεύομεν, 
      καὶ τῶνδ' ἀνάγκη καὶ σιωπώντων κλύειν, 
 
τοῦτ' ἀληθῶς οἱ πρὸς ἐπιθυμίας ὄχλων καὶ ὁρμὰς πολι-
τευόμενοι πάσχουσι, δουλεύοντες καὶ ἀκολουθοῦντες, 
ἵνα δημαγωγοὶ καὶ ἄρχοντες ὀνομάζωνται. καθάπερ γὰρ 
οἱ πρωρεῖς, τὰ ἔμπροσθεν προορώμενοι τῶν κυβερνητῶν, 
ἀφορῶσι πρὸς ἐκείνους καὶ τὸ προστασσόμενον ὑπ' ἐκεί-
νων ποιοῦσιν, οὕτως οἱ πολιτευόμενοι καὶ πρὸς δόξαν 
ὁρῶντες ὑπηρέται μὲν τῶν πολλῶν εἰσιν, ὄνομα δ' ἀρ-
χόντων ἔχουσιν. 
  Ὁ μὲν γὰρ ἀπηκριβωμένος καὶ τελείως ἀγαθὸς οὐδ' 
ἂν ὅλως δόξης δέοιτο, πλὴν ὅση πάροδον ἐπὶ τὰς πράξεις  
[καὶ] διὰ τοῦ πιστεύεσθαι δίδωσι· νέῳ δ' ἔτι ὄντι καὶ 
φιλοτίμῳ δοτέον ἀπὸ τῶν καλῶν ἔργων καὶ δόξῃ τι 
καλλωπίσασθαι καὶ κομπάσαι. φυόμεναι γὰρ ἐν τοῖς 
τηλικούτοις αἱ ἀρεταὶ καὶ βλαστάνουσαι, τῶν τε κατ-
ορθουμένων ὥς φησι Θεόφραστος (fr. 143 W.) ἐκβε-
βαιοῦνται τοῖς ἐπαίνοις, καὶ τὸ λοιπὸν αὔξονται μετὰ 
φρονήματος ἐπαιρόμεναι. τὸ δ' ἄγαν πανταχοῦ μὲν 
ἐπισφαλές, ἐν δὲ ταῖς πολιτικαῖς φιλοτιμίαις ὀλέθριον. 
ἐκφέρει γὰρ εἰς μανίαν καὶ παραφροσύνην ὕπαιθρον 
ἐξουσίας μεγάλης ἐπιλαβομένους, ὅταν μὴ τὸ καλὸν 
ἔνδοξον εἶναι θέλωσιν, ἀλλ' ἀγαθὸν ἡγῶνται τὸ ἔνδοξον 
εἶναι. ὅπερ οὖν Φωκίων πρὸς Ἀντίπατρον ἀξιοῦντά τι 
παρ' αὐτοῦ τῶν μὴ καλῶν ”οὐ δύνασαι” εἶπεν „ἅμα καὶ 
φίλῳ Φωκίωνι χρῆσθαι καὶ κόλακι“, τοῦτο λεκτέον ἢ 
ὅμοιόν τι τούτῳ πρὸς τοὺς πολλούς· ”οὐ δύνασθε τὸν 
αὐτὸν ἔχειν καὶ ἄρχοντα καὶ ἀκόλουθον.” ἐπεὶ συμβαίνει 
γε καὶ οὕτως τὸ τοῦ δράκοντος, οὗ φησιν ὁ μῦθος τὴν 
οὐρὰν τῇ κεφαλῇ στασιάσασαν ἀξιοῦν ἡγεῖσθαι παρὰ 
μέρος καὶ μὴ διὰ παντὸς ἀκολουθεῖν ἐκείνῃ, λαβοῦσαν 
δὲ τὴν ἡγεμονίαν αὐτήν τε κακῶς ἀπαλλάττειν ἀνοδίαις 
πορευομένην, καὶ τὴν κεφαλὴν καταξαίνειν, τυφλοῖς καὶ 
κωφοῖς μέρεσιν ἀναγκαζομένην παρὰ φύσιν ἕπεσθαι. 
τοῦτο πολλοὺς τῶν πρὸς χάριν ἅπαντα πεπολιτευμένων 
ὁρῶμεν πεπονθότας· ἐξαρτήσαντες γὰρ αὑτοὺς ὄχλων 
εἰκῇ φερομένων, οὔτ' ἀναλαβεῖν ὕστερον οὔτ' ἐπιστῆσαι 
τὴν ἀταξίαν ἐδυνήθησαν. 
  Ταῦτα δ' ἡμῖν εἰς τὴν παρὰ τῶν πολλῶν δόξαν ἐπῆλ- 
θεν εἰπεῖν, ἐννοήσασιν ἡλίκην ἔχει δύναμιν ἐκ τῶν 
Τιβερίῳ καὶ Γαΐῳ τοῖς Γράγχοις συμπεσόντων, οὓς 
κάλλιστα μὲν φύντας, κάλλιστα δὲ τραφέντας, καλλίστην 
δὲ τῆς πολιτείας ὑπόθεσιν λαβόντας, ἀπώλεσεν οὐχ οὕτως 
ἐπιθυμία δόξης ἄμετρος, ὡς φόβος ἀδοξίας ἐκ προφάσεως 
οὐκ ἀγεννοῦς πεφυκώς. μεγάλην γὰρ εὔνοιαν προειληφότες 
παρὰ τῶν πολιτῶν, ᾐσχύνθησαν ἐγκαταλιπεῖν ὥσπερ 
χρέος· ἁμιλλώμενοι δ' ἀεὶ πολιτεύμασι χρηστοῖς τὰς 
τιμὰς ὑπερβάλλεσθαι, καὶ τιμώμενοι μᾶλλον ἐξ ὧν 
ἐπολιτεύοντο κεχαρισμένως, καὶ τοῦτον τὸν τρόπον ἴσῃ 
φιλοτιμίᾳ πρός τε τὸν δῆμον ἑαυτοὺς καὶ τὸν δῆμον πρὸς 
ἑαυτοὺς ἐκκαύσαντες, ἔλαθον ἁψάμενοι πραγμάτων, ἐν οἷς 
οὐκέτ' ἦν—ἐπεὶ τὸ μὴ καλὸν αἰσχρὸν ἤδη—τὸ παύσασθαι. 
  Ταῦτα μὲν οὖν ἐπικρινεῖς αὐτὸς ἐκ τῆς διηγήσεως· 
παραβάλωμεν δ' αὐτοῖς Λακωνικὸν ζεῦγος δημαγωγῶν, 
Ἆγιν καὶ Κλεομένη τοὺς βασιλεῖς. καὶ γὰρ οὗτοι τὸν 
δῆμον αὔξοντες ὥσπερ ἐκεῖνοι, καὶ πολιτείαν καλὴν καὶ 
δικαίαν ἐκλελοιπυῖαν πολὺν χρόνον ἀναλαμβάνοντες, 
ὁμοίως ἀπηχθάνοντο τοῖς δυνατοῖς, μὴ βουλομένοις ἀφεῖ-
ναι τὴν συνήθη πλεονεξίαν. ἀδελφοὶ μὲν οὖν οὐκ ἦσαν 
ἀλλήλων οἱ Λάκωνες, συγγενοῦς δὲ καὶ ἀδελφῆς ἥψαντο 
πολιτείας, ἀρχὴν τοιαύτην λαβόντες. 
  Ἐπεὶ παρεισέδυ πρῶτον εἰς τὴν πόλιν ἀργύρου 
καὶ χρυσοῦ ζῆλος, καὶ συνηκολούθησε τοῦ πλούτου τῇ 
μὲν κτήσει πλεονεξία καὶ μικρολογία, τῇ δὲ χρήσει καὶ 
ἀπολαύσει τρυφὴ καὶ μαλακία καὶ πολυτέλεια, τῶν 
πλείστων ἐξέπεσεν ἡ Σπάρτη καλῶν, καὶ ταπεινὰ πράτ- 
τουσα παρ' ἀξίαν διετέλει μέχρι τῶν χρόνων ἐκείνων, 
ἐν οἷς Ἆγις καὶ Λεωνίδας ἐβασίλευον, Ἆγις μὲν Εὐρυ-
πωντίδης καὶ Εὐδαμίδα παῖς, ἕκτος ἀπ' Ἀγησιλάου τοῦ 
διαβάντος εἰς τὴν Ἀσίαν καὶ μέγιστον Ἑλλήνων δυνη-
θέντος· ἦν γὰρ Ἀγησιλάου μὲν Ἀρχίδαμος ὁ περὶ Μαν-
δόριον τῆς Ἰταλίας ὑπὸ Μεσσαπίων ἀποθανών, Ἀρχι-
δάμου δὲ πρεσβύτερος μὲν υἱὸς Ἆγις, Εὐδαμίδας δὲ 
νεώτερος, ὃς Ἄγιδος ὑπ' Ἀντιπάτρου περὶ Μεγάλην 
πόλιν ἀναιρεθέντος ἀτέκνου τὴν βασιλείαν ἔσχε, τούτου 
δ' Ἀρχίδαμος, Ἀρχιδάμου δ' ἕτερος Εὐδαμίδας, Εὐ-
δαμίδα δ' Ἆγις, περὶ οὗ τάδε γέγραπται. Λεωνίδας δ' ὁ 
Κλεωνύμου τῆς μὲν ἑτέρας οἰκίας ἦν Ἀγιάδης, ὄγδοος 
δ' ἀπὸ Παυσανίου τοῦ νικήσαντος ἐν Πλαταιαῖς μάχῃ 
Μαρδόνιον. Παυσανίας γὰρ υἱὸν ἔσχε Πλειστώνακτα, 
Πλειστῶναξ δὲ Παυσανίαν, οὗ φυγόντος εἰς Τεγέαν 
ἐκ Λακεδαίμονος ὅ τε πρεσβύτερος υἱὸς Ἀγησίπολις 
ἐβασίλευσε, καὶ τούτου τελευτήσαντος ἀτέκνου Κλεόμ-
βροτος ὁ νεώτερος. ἐκ δὲ Κλεομβρότου πάλιν ἄλλος 
Ἀγησίπολις ἦν καὶ Κλεομένης, ὧν Ἀγησίπολις μὲν οὔτ' 
ἦρξε πολὺν χρόνον οὔτε παῖδας ἔσχε, Κλεομένης δὲ 
βασιλεύσας μετ' Ἀγησίπολιν τὸν μὲν πρεσβύτερον τῶν 
υἱῶν Ἀκρότατον ἔτι ζῶν ἀπέβαλε, νεώτερον δὲ Κλεώνυ-
μον κατέλιπεν, ὃς οὐκ ἐβασίλευσεν, ἀλλ' Ἄρευς υἱωνὸς 
ὢν Κλεομένους, Ἀκροτάτου δ' υἱός [Ἄρευς]· Ἄρεως δὲ  
πεσόντος περὶ Κόρινθον υἱὸς ὢν Ἀκρότατος τὴν βασι-
λείαν κατέσχεν. ἀπέθανε δὲ καὶ οὗτος ἡττηθεὶς μάχῃ 
περὶ Μεγάλην πόλιν ὑπ' Ἀριστοδήμου τοῦ τυράννου, 
καταλιπὼν ἐγκύμονα τὴν γυναῖκα. παιδίου δ' ἄρρενος 
γενομένου, Λεωνίδας ὁ Κλεωνύμου τὴν ἐπιτροπὴν ἔσχεν, 
εἶτα πρὶν ἐν ἡλικίᾳ γενέσθαι τελευτήσαντος, οὕτως εἰς 
αὐτὸν ἡ βασιλεία περιῆλθεν, οὐ πάνυ τοῖς πολίταις εὐ-
άρμοστον ὄντα. καίπερ γὰρ ἐγκεκλικότων ἤδη τῇ δια-
φθορᾷ τοῦ πολιτεύματος ὁμαλῶς ἁπάντων, ἦν τις ἐν 
τῷ Λεωνίδᾳ τῶν πατρῴων ἐπιφανὴς ἐκδιαίτησις, ἅτε δὴ 
χρόνον ἠλινδημένῳ πολὺν ἐν αὐλαῖς σατραπικαῖς καὶ 
τεθεραπευκότι Σέλευκον, εἶτα τὸν ἐκεῖθεν ὄγκον εἰς 
Ἑλληνικὰ πράγματα καὶ νόμιμον ἀρχὴν οὐκ ἐμμελῶς 
μεταφέροντι. 
  Ὁ δ' Ἆγις οὕτω πολὺ παρήλλαττεν εὐφυΐᾳ καὶ 
φρονήματι ψυχῆς οὐ μόνον τοῦτον, ἀλλὰ σχεδὸν ἅπαν-
τας ὅσοι μετ' Ἀγησίλαον τὸν μέγαν ἐβασίλευσαν, ὥστε 
μηδέπω γεγονὼς εἰκοστὸν ἔτος, ἐντεθραμμένος δὲ πλού-
τοις καὶ τρυφαῖς γυναικῶν, τῆς τε μητρὸς Ἀγησιστρά-
τας καὶ τῆς μάμμης Ἀρχιδαμίας, αἳ πλεῖστα χρήματα 
Λακεδαιμονίων ἐκέκτηντο, πρός τε τὰς ἡδονὰς εὐθὺς 
ἀπισχυρίσασθαι, καὶ τὸν ἐπιπρέψαι μάλιστα τῇ χάριτι 
τῆς μορφῆς ὡραϊσμὸν δοκοῦντα περισπάσας τοῦ σώμα-
τος, καὶ πᾶσαν ἐκδὺς καὶ διαφυγὼν πολυτέλειαν, ἐγκαλ-
λωπίζεσθαι τῷ τριβωνίῳ, καὶ δεῖπνα καὶ λουτρὰ καὶ δι-
αίτας Λακωνικὰς ζητεῖν, καὶ λέγειν ὡς οὐδὲν δέοιτο τῆς 
βασιλείας, εἰ μὴ δι' αὐτὴν ἀναλήψοιτο τοὺς νόμους καὶ 
τὴν πάτριον ἀγωγήν. 
  Ἀρχὴν μὲν οὖν διαφθορᾶς καὶ τοῦ νοσεῖν ἔσχε τὰ 
πράγματα τῶν Λακεδαιμονίων σχεδὸν ἀφ' οὗ τὴν Ἀθη- 
ναίων καταλύσαντες ἡγεμονίαν χρυσίου τε καὶ ἀργυρίου 
κατέπλησαν ἑαυτούς. οὐ μὴν ἀλλὰ καὶ τῶν οἴκων ὃν 
ὁ Λυκοῦργος ὥρισε φυλαττόντων ἀριθμὸν ἐν ταῖς δια-
δοχαῖς, καὶ πατρὸς παιδὶ τὸν κλῆρον ἀπολείποντος, 
ἁμῶς γέ πως ἡ τάξις αὕτη καὶ ἰσότης διαμένουσα τὴν 
πόλιν ἐκ τῶν ἄλλων ἀνέφερεν ἁμαρτημάτων. ἐφορεύ-
σας δέ τις ἀνὴρ δυνατός, αὐθάδης δὲ καὶ χαλεπὸς τὸν 
τρόπον, Ἐπιτάδευς ὄνομα, πρὸς τὸν υἱὸν αὐτῷ γενο-
μένης διαφορᾶς, ῥήτραν ἔγραψεν ἐξεῖναι τὸν οἶκον αὑ-
τοῦ καὶ τὸν κλῆρον ᾧ τις ἐθέλοι καὶ ζῶντα δοῦναι καὶ 
καταλιπεῖν διατιθέμενον. οὗτος μὲν οὖν αὑτοῦ τινα 
θυμὸν ἀποπιμπλὰς ἴδιον εἰσήνεγκε τὸν νόμον· οἱ δ' ἄλ-
λοι πλεονεξίας ἕνεκα δεξάμενοι καὶ κυρώσαντες, ἀπ-
ώλεσαν τὴν ἀρίστην κατάστασιν. ἐκτῶντο γὰρ ἀφειδῶς 
ἤδη παρωθοῦντες οἱ δυνατοὶ τοὺς προσήκοντας ἐκ τῶν 
διαδοχῶν, καὶ ταχὺ τῆς εὐπορίας εἰς ὀλίγους συρρυεί-
σης, πενία τὴν πόλιν κατέσχεν, ἀνελευθερίαν καὶ τῶν 
καλῶν ἀσχολίαν ἐπιφέρουσα μετὰ φθόνου καὶ δυσμενείας 
πρὸς τοὺς ἔχοντας. ἀπελείφθησαν οὖν ἑπτακοσίων οὐ 
πλείονες Σπαρτιᾶται, καὶ τούτων ἴσως ἑκατὸν ἦσαν οἱ 
γῆν κεκτημένοι καὶ κλῆρον· ὁ δ' ἄλλος ὄχλος ἄπορος 
καὶ ἄτιμος ἐν τῇ πόλει παρεκάθητο, τοὺς μὲν ἔξωθεν 
πολέμους ἀργῶς καὶ ἀπροθύμως ἀμυνόμενος, ἀεὶ δέ 
τινα καιρὸν ἐπιτηρῶν μεταβολῆς καὶ μεταστάσεως τῶν 
παρόντων. 
  Διὰ ταῦτα δὴ καλὸν ὁ Ἆγις, ὥσπερ ἦν, ποιού-
μενος ἐξισῶσαι καὶ ἀναπληρῶσαι τὴν πόλιν, ἐπειρᾶτο  
τῶν ἀνθρώπων. οἱ μὲν οὖν νέοι ταχὺ καὶ παρ' ἐλπίδας 
ὑπήκουσαν αὐτῷ καὶ συναπεδύσαντο πρὸς τὴν ἀρετήν, 
ὥσπερ ἐσθῆτα τὴν δίαιταν ἐπ' ἐλευθερίᾳ συμμεταβάλ-
λοντες. τῶν δὲ πρεσβυτέρων, ἅτε δὴ πόρρω διαφθορᾶς 
γεγονότων, συνέβαινε τοὺς πλείστους, ὥσπερ ἐπὶ δεσ-
πότην ἀγομένους ἐκ δρασμοῦ, δεδιέναι καὶ τρέμειν τὸν 
Λυκοῦργον, καὶ καθήπτοντο τοῦ Ἄγιδος, ὀδυρομένου 
τὰ παρόντα πράγματα καὶ τὸ παλαιὸν ἀξίωμα τῆς Σπάρ-
της ἐπιποθοῦντος. Λύσανδρος δ' ὁ Λίβυος καὶ Μαν-
δροκλείδας ὁ Ἐκφάνους, ἔτι δ' Ἀγησίλαος ἀπεδέξαντο 
καὶ συμπαρώρμησαν αὐτοῦ τὴν φιλοτιμίαν. ἦν δὲ Λύσ-
ανδρος μὲν ἐν δόξῃ μάλιστα τῶν πολιτῶν, Μανδρο-
κλείδας δὲ δεινότατος Ἑλλήνων πράγματα συσκευάσα-
σθαι καὶ τὸ συνετὸν τοῦτο καὶ δολερὸν τόλμῃ μεμειγμέ-
νον ἔχων· Ἀγησίλαον μέν〈τοι〉, θεῖον ὄντα τοῦ βασιλέως 
καὶ δυνατὸν εἰπεῖν, ἄλλως δὲ μαλακὸν καὶ φιλοχρήματον, 
ἐμφανῶς μὲν ὁ υἱὸς Ἱππομέδων ἐκίνει καὶ παρεθάρρυ-
νεν, εὐδόκιμος ἐν πολλοῖς πολέμοις ἀνὴρ καὶ μέγα δι' εὔ-
νοιαν τῶν νέων δυνάμενος· ἡ δ' ἀληθῶς ἀναπείσασα τὸν 
Ἀγησίλαον αἰτία τῶν πραττομένων μετασχεῖν ὀφλημάτων 
πλῆθος ἦν, ὧν ἤλπιζεν ἀπαλλαγήσεσθαι μεταβάλλων 
τὴν πολιτείαν. ὡς οὖν τάχιστα προσηγάγετο τοῦτον ὁ 
Ἆγις, εὐθὺς ἐπιχειρεῖ μετ' αὐτοῦ τὴν μητέρα πείθειν, 
ἀδελφὴν οὖσαν τοῦ Ἀγησιλάου, πλήθει δὲ πελατῶν καὶ 
φίλων καὶ χρεωστῶν μέγα δυναμένην ἐν τῇ πόλει καὶ 
πολλὰ τῶν κοινῶν διαπραττομένην. 
  Ἡ δ' ἀκούσασα τὸ μὲν πρῶτον ἐξεπλάγη καὶ 
κατέπαυε τὸ μειράκιον, ὡς οὔτε δυνατῶν οὔτε λυσιτελῶν 
ἐφιέμενον· ἐπεὶ δὲ ταῦτα μὲν ὁ Ἀγησίλαος ἐδίδασκεν ὡς 
καλῶς ἕξει καὶ πραχθήσεται συμφερόντως, αὐτὸς δ' ὁ βασι-
λεὺς ἐδεῖτο τῆς μητρὸς ἐπιδοῦναι πρὸς δόξαν αὐτῷ καὶ  
φιλοτιμίαν τὸν πλοῦτον, ὡς χρήμασι μὲν οὐ δυνάμενος 
πρὸς τοὺς ἄλλους βασιλεῖς ἐξισωθῆναι—σατραπῶν γὰρ 
οἰκέτας καὶ δούλους ἐπιτρόπων Πτολεμαίου καὶ Σελεύκου 
κεκτῆσθαι πλείονα συμπάντων ὁμοῦ τῶν ἐν Σπάρτῃ 
βασιλέων—, ἐὰν δὲ σωφροσύνῃ καὶ λιτότητι καὶ μεγαλο-
ψυχίᾳ τὰς ἐκείνων ὑπερβαλόμενος τρυφὰς ἰσότητα καὶ 
κοινωνίαν καταστήσῃ τοῖς πολίταις, ὄνομα καὶ δόξαν ὡς 
ἀληθῶς βασιλέως μεγάλου κτησόμενος, οὕτω μετέπεσον 
ταῖς γνώμαις αἱ γυναῖκες, ὑπὸ τῆς φιλοτιμίας ἐπαρθεῖσαι 
τοῦ νεανίσκου, καὶ τοσαύτῃ κατεσχέθησαν οἷον ἐπιπνοίᾳ 
πρὸς τὸ καλόν, ὥστε τὸν μὲν Ἆγιν συνεξορμᾶν καὶ 
συνεπιταχύνειν, μεταπεμπομένας δὲ τοὺς φίλους παρα-
καλεῖν καὶ ταῖς ἄλλαις διαλέγεσθαι γυναιξίν, ἅτε δὴ τοὺς 
Λακεδαιμονίους ἐπισταμένας κατηκόους ὄντας ἀεὶ τῶν 
γυναικῶν, καὶ πλεῖον ἐκείναις τῶν δημοσίων ἢ τῶν ἰδίων 
αὑτοῖς πολυπραγμονεῖν διδόντας. ἦν δὲ τότε τῶν Λακωνι-
κῶν πλούτων ἐν ταῖς γυναιξὶ τὸ πλεῖστον, καὶ τοῦτο τὴν 
πρᾶξιν τῷ Ἄγιδι δύσεργον καὶ χαλεπὴν ἐποίησεν. ἀντέστη-
σαν γὰρ αἱ γυναῖκες, οὐ μόνον τρυφῆς ἐκπίπτουσαι δι' 
ἀπειροκαλίαν εὐδαιμονιζομένης, ἀλλὰ καὶ τιμὴν καὶ 
δύναμιν, ἣν ἐκ τοῦ πλουτεῖν ἐκαρποῦντο, περικοπτομένην 
αὑτῶν ὁρῶσαι. καὶ πρὸς τὸν Λεωνίδαν τραπόμεναι παρεκά-
λουν ὄντα πρεσβύτερον ἐπιλαμβάνεσθαι τοῦ Ἄγιδος καὶ τὰ 
πραττόμενα διακωλύειν. ἐβούλετο μὲν οὖν ὁ Λεωνίδας 
τοῖς πλουσίοις βοηθεῖν, δεδιὼς δὲ τὸν δῆμον ἐπιθυμοῦντα 
τῆς μεταβολῆς, οὐδὲν ἀντέπραττε φανερῶς, λάθρα δὲ τὴν 
πρᾶξιν ἐζήτει κακουργεῖν καὶ διαφθείρειν, ἐντυγχάνων 
τοῖς ἄρχουσι καὶ διαβάλλων τὸν Ἆγιν, ὡς τυραννίδος 
μισθὸν τοῖς πένησι τὰ τῶν πλουσίων προπίνοντα καὶ γῆς  
μεταδόσεσι καὶ χρεῶν ἀφέσεσι πολλοὺς ὠνούμενον 
ἑαυτῷ δορυφόρους, οὐ τῇ Σπάρτῃ πολίτας. 
  Οὐ μὴν ἀλλὰ διαπραξάμενος ὁ Ἆγις ἔφορον γενέσθαι 
τὸν Λύσανδρον, εὐθὺς εἰσέφερε δι' αὐτοῦ ῥήτραν εἰς τοὺς 
γέροντας, ἧς ἦν κεφάλαια χρεῶν μὲν ἀφεθῆναι τοὺς 
ὀφείλοντας, τῆς δὲ γῆς ἀναδασθείσης τὴν μὲν ἀπὸ τοῦ 
κατὰ Πελλήνην χαράδρου πρὸς τὸ Ταΰγετον καὶ Μαλέαν 
καὶ Σελλασίαν κλήρους γενέσθαι τετρακισχιλίους πεντα-
κοσίους, τὴν δ' ἔξω μυρίους πεντακισχιλίους· καὶ ταύτην 
μὲν τοῖς ὅπλα φέρειν δυναμένοις τῶν περιοίκων μερισθῆναι, 
τὴν δ' ἐντὸς αὐτοῖς Σπαρτιάταις· ἀναπληρωθῆναι δὲ 
τούτους ἔκ τε περιοίκων καὶ ξένων, ὅσοι τροφῆς μετ-
εσχηκότες ἐλευθερίου καὶ χαρίεντες ἄλλως τοῖς σώ-
μασι καὶ καθ' ἡλικίαν ἀκμάζοντες εἶεν· σύνταξιν δὲ τού-
των εἰς πεντεκαίδεκα γενέσθαι φιδίτια κατὰ τετρακο-
σίους καὶ διακοσίους, καὶ δίαιταν ἣν εἶχον οἱ πρόγονοι 
διαιτᾶσθαι. 
  Γραφείσης δὲ τῆς ῥήτρας καὶ τῶν γερόντων εἰς 
ταὐτὸ ταῖς γνώμαις οὐ συμφερομένων, ἐκκλησίαν συν-
αγαγὼν ὁ Λύσανδρος αὐτός τε διελέχθη τοῖς πολίταις, 
καὶ Μανδροκλείδας καὶ Ἀγησίλαος ἐδέοντο μὴ δι' ὀλί-
γους ἐντρυφῶντας αὐτοῖς περιιδεῖν ἐρριμμένον τὸ ἀξί-
ωμα τῆς Σπάρτης, ἀλλὰ τῶν 〈τε〉 προτέρων χρησμῶν 
μνημονεῦσαι, τὴν φιλοχρημοσύνην ὡς ὀλέθριον τῇ 
Σπάρτῃ φυλάττεσθαι διακελευομένων, καὶ τῶν ἔναγχος  
ἐκ Πασιφάας κεκομισμένων αὐτοῖς. ἱερὸν δὲ Πασιφάας 
καὶ μαντεῖον ἦν ἐν Θαλάμαις τιμώμενον, ἥν τινες μὲν 
ἱστοροῦσι τῶν Ἀτλαντίδων μίαν οὖσαν [τῶν] ἐκ Διὸς 
τὸν Ἄμμωνα τεκεῖν, τινὲς δὲ Κασάνδραν τὴν Πριάμου, 
τελευτήσασαν ἐνταῦθα καὶ διὰ τὸ πᾶσι φαίνειν τὰ μαν-
τεῖα Πασιφάαν προσαγορευθεῖσαν. ὁ δὲ Φύλαρχος (FGrH 
81 F 32b) Ἀμύκλα θυγατέρα Δάφνην τοὔνομά φησιν 
ὑποφυγοῦσαν Ἀπόλλωνα βουλόμενον αὐτῇ μιγῆναι, καὶ 
μεταβαλοῦσαν εἰς τὸ φυτόν, ἐν τιμῇ τοῦ θεοῦ γενέσθαι 
καὶ μαντικὴν λαβεῖν δύναμιν. ἔφασαν οὖν καὶ τὰ παρὰ 
ταύτης μαντεῖα προστάττειν τοῖς Σπαρτιάταις ἴσους 
γενέσθαι πάντας καθ' ὃν ὁ Λυκοῦργος ἐξ ἀρχῆς ἔταξε 
νόμον. ἐπὶ πᾶσι δ' 〈ὁ〉 βασιλεὺς Ἆγις εἰς μέσον προελθὼν 
καὶ βραχέα διαλεχθεὶς ἔφη συμβολὰς διδόναι τῇ πολιτείᾳ 
μεγίστας ἣν καθίστησι· τὴν γὰρ αὑτοῦ πρῶτον οὐσίαν εἰς 
μέσον τιθέναι, πολλὴν μὲν οὖσαν ἐν τοῖς γεωργουμένοις 
καὶ νεμομένοις, ἄνευ δὲ τούτων ἑξακόσια τάλαντα νομί-
σματος ἔχουσαν· τὸ δ' αὐτὸ καὶ τὰς μητέρας ποιεῖν καὶ 
τοὺς φίλους καὶ οἰκείους, πλουσιωτάτους ὄντας Σπαρ-
τιατῶν. 
  Ὁ μὲν οὖν δῆμος ἐξεπλάγη τὴν μεγαλοψυχίαν τοῦ 
νεανίσκου καὶ περιχαρὴς ἦν, ὡς δι' ἐτῶν ὁμοῦ τριακοσίων 
πεφηνότος ἀξίου τῆς Σπάρτης βασιλέως· ὁ δὲ Λεω-
νίδας τότε δὴ μάλιστα πρὸς τοὐναντίον ἐφιλονίκησε. 
λογιζόμενος γάρ, ὅτι ταὐτὰ μὲν ἀναγκασθήσεται ποιεῖν,  
οὐ τὴν αὐτὴν δὲ χάριν ἕξει παρὰ τοῖς πολίταις, ἀλλὰ 
πάντων ὁμοίως ἃ κέκτηνται κατατιθεμένων, μόνῳ τῷ 
ἀρξαμένῳ προσθήσουσι τὴν τιμήν, ἠρώτα τὸν Ἆγιν εἰ 
δίκαιον ἄνδρα καὶ σπουδαῖον ἡγεῖται γεγονέναι Λυ-
κοῦργον. ὁμολογήσαντος δ' ἐκείνου, „ποῦ τοίνυν“ ἔφη 
”Λυκοῦργος ἢ χρεῶν ἀποκοπὰς ἔδωκεν ἢ ξένους κατ-
έταξεν εἰς τὴν πολιτείαν, ὃς οὐδ' ὅλως ἐνόμιζεν ὑγιαί-
νειν τὴν πόλιν μὴ χρωμένην ξενηλασίαις;” ὁ δ' Ἆγις 
ἀπεκρίνατο μὴ θαυμάζειν τὸν Λεωνίδαν, εἰ τεθραμμένος 
ἐν ξένῃ καὶ πεπαιδοποιημένος ἐκ γάμων σατραπικῶν 
ἀγνοεῖ τὸν Λυκοῦργον, ὅτι τὸ μὲν ὀφείλειν καὶ δανείζειν 
ἅμα τῷ νομίσματι συνεξέβαλεν ἐκ τῆς πόλεως, τῶν δ' 
ἐν ταῖς πόλεσι ξένων τοὺς τοῖς ἐπιτηδεύμασι καὶ ταῖς 
διαίταις ἀσυμφύλους μᾶλλον ἐδυσχέραινε· καὶ γὰρ ἐκείνους 
ἤλαυνεν οὐ τοῖς σώμασι πολεμῶν, ἀλλὰ τοὺς βίους αὐτῶν 
καὶ τοὺς τρόπους δεδιώς, μὴ συναναχρωννύμενοι τοῖς 
πολίταις τρυφῆς καὶ μαλακίας καὶ πλεονεξίας ἐντέκωσι 
ζῆλον· ἐπεὶ Τέρπανδρόν γε καὶ Θάλητα καὶ Φερεκύδην 
ξένους ὄντας, ὅτι τὰ αὐτὰ τῷ Λυκούργῳ διετέλουν ᾄδοντες 
καὶ φιλοσοφοῦντες, ἐν Σπάρτῃ τιμηθῆναι διαφερόντως. 
„σὺ δ' Ἐκπρέπη μὲν“ ἔφησεν ”ἐπαινεῖς, ὃς ἐφορεύων 
Φρύνιδος τοῦ μουσικοῦ σκεπάρνῳ τὰς δύο τῶν ἐννέα 
χορδῶν ἐξέτεμε, καὶ τοὺς ἐπὶ Τιμοθέῳ πάλιν τὸ αὐτὸ 
τοῦτο πράξαντας, ἡμᾶς δὲ μέμφῃ τρυφὴν καὶ πολυτέλειαν 
καὶ ἀλαζονείαν ἐκ τῆς Σπάρτης ἀναιροῦντας, ὥσπερ οὐχὶ 
κἀκείνων τὸ ἐν μουσικῇ σοβαρὸν καὶ περιττὸν ὅπως 
ἐνταῦθα μὴ προέλθῃ φυλαττομένων, ὅπου γενομένων 
βίων καὶ τρόπων ἀμετρία καὶ πλημμέλεια τὴν πόλιν 
ἀσύμφωνον καὶ ἀνάρμοστον ἑαυτῇ πεποίηκεν.” 
  Ἐκ τούτου τῷ μὲν Ἄγιδι τὸ πλῆθος ἐπηκολού-
θησεν, οἱ δὲ πλούσιοι τόν τε Λεωνίδαν παρεκάλουν μὴ  
σφᾶς προέσθαι, καὶ τοὺς γέροντας, οἷς τὸ κράτος ἦν ἐν 
τῷ προβουλεύειν, δεόμενοι καὶ πείθοντες ἴσχυσαν, ὅσον 
ἑνὶ πλείονας γενέσθαι τοὺς ἀποψηφισαμένους τὴν ῥή-
τραν. 
  Ὁ δὲ Λύσανδρος ἔτι τὴν ἀρχὴν ἔχων ὥρμησε τὸν 
Λεωνίδαν διώκειν κατὰ δή τινα νόμον παλαιόν, ὃς οὐκ 
ἐᾷ τὸν Ἡρακλείδην ἐκ γυναικὸς ἀλλοδαπῆς τεκνοῦσθαι, 
τὸν δ' ἀπελθόντα τῆς Σπάρτης ἐπὶ μετοικισμῷ πρὸς 
ἑτέρους ἀποθνῄσκειν κελεύει. ταῦτα κατὰ τοῦ Λεωνίδα 
λέγειν ἑτέρους διδάξας, αὐτὸς παρεφύλαττε μετὰ τῶν 
συναρχόντων τὸ σημεῖον. ἔστι δὲ τοιόνδε· δι' ἐτῶν 
ἐννέα λαβόντες οἱ ἔφοροι νύκτα καθαρὰν καὶ ἀσέληνον 
σιωπῇ καθέζονται πρὸς οὐρανὸν ἀποβλέποντες. ἐὰν 
οὖν ἐκ μέρους τινὸς εἰς ἕτερον μέρος ἀστὴρ διᾴξῃ, κρίνουσι 
τοὺς βασιλεῖς ὡς περὶ τὸ θεῖον ἐξαμαρτάνοντας καὶ 
καταπαύουσι τῆς ἀρχῆς, μέχρι ἂν ἐκ Δελφῶν ἢ Ὀλυμπίας 
χρησμὸς ἔλθῃ τοῖς ἡλωκόσι τῶν βασιλέων βοηθῶν. τοῦτο 
δὴ τὸ σημεῖον αὑτῷ γεγονέναι λέγων ὁ Λύσανδρος κρίσιν 
τῷ Λεωνίδᾳ προὔθηκε, καὶ μάρτυρας παρεῖχεν, ὡς ἐκ 
γυναικὸς Ἀσιανῆς, ἣν τῶν Σελεύκου τινὸς ὑπάρχων αὐτῷ 
συνοικίσαντος ἔσχε, τεκνώσαιτο δύο παιδία, δυσχεραινό-
μενος δὲ καὶ μισούμενος ὑπὸ τῆς γυναικὸς ἐπανέλθοι 
παρὰ γνώμην οἴκαδε, καὶ διαδοχῆς ἔρημον ἀνέλοι τὴν 
βασιλείαν. ἅμα δὲ τῇ δίκῃ Κλεόμβροτον ἔπειθε τῆς 
βασιλείας ἀντιποιεῖσθαι, γαμβρὸν ὄντα τοῦ Λεωνίδα, 
γένους δὲ τοῦ βασιλικοῦ. φοβηθεὶς οὖν ὁ Λεωνίδας ἱκέτης 
γίνεται τῆς Χαλκιοίκου, καὶ συνικέτευεν ἡ θυγάτηρ τῷ  
πατρί, τὸν Κλεόμβροτον ἀπολιποῦσα. καλουμένου δὲ πρὸς 
τὴν δίκην αὐτοῦ καὶ μὴ καταβαίνοντος, ἐκεῖνον ἀποψηφι-
σάμενοι τὴν βασιλείαν τῷ Κλεομβρότῳ παρέδωκαν. 
  Ἐν τούτῳ δὲ τῆς ἀρχῆς ὁ Λύσανδρος ἀπηλλάγη, 
τοῦ χρόνου διελθόντος. οἱ δὲ κατασταθέντες ἔφοροι 
τὸν μὲν Λεωνίδαν ἀνέστησαν ἱκετεύοντα, τῷ δὲ Λυσ-
άνδρῳ καὶ τῷ Μανδροκλείδᾳ δίκην ἐπῆγον, ὡς παρὰ 
τὸν νόμον χρεῶν ἀποκοπὰς καὶ γῆν ἀναδάσασθαι ψηφι-
σαμένοις. κινδυνεύοντες οὖν ἐκεῖνοι πείθουσι τοὺς βα-
σιλεῖς ὁμοῦ γενομένους χαίρειν ἐᾶν τὰ τῶν ἐφόρων 
βουλεύματα· τοῦτο γὰρ τὸ ἀρχεῖον ἰσχύειν ἐκ διαφορᾶς 
τῶν βασιλέων, τῷ τὰ βελτίονα λέγοντι προστιθέμενον τὴν 
ψῆφον, ὅταν ἅτερος ἐρίζῃ πρὸς τὸ συμφέρον· ἀμφοῖν 
δὲ ταὐτὰ βουλευομένων ἄλυτον εἶναι τὴν ἐξουσίαν, καὶ 
παρανόμως μαχεῖσθαι πρὸς τοὺς βασιλεῖς, ὧν μαχομένων 
διαιτᾶν καὶ βραβεύειν αὐτοῖς εἶναι προσῆκον, οὐχὶ 
πολυπραγμονεῖν ὁμοφρονούντων. οὕτω δὴ πεισθέντες 
ἀμφότεροι καὶ μετὰ τῶν φίλων εἰς ἀγορὰν καταβάντες 
ἀνέστησαν μὲν ἐκ τῶν δίφρων τοὺς ἐφόρους, ἄλλους δ' 
ἀντ' αὐτῶν ἀπέδειξαν, ὧν εἷς ἦν Ἀγησίλαος. ὁπλίσαντες 
δὲ τῶν νέων πολλοὺς καὶ λύσαντες τοὺς δεδεμένους, 
ἐγένοντο φοβεροὶ τοῖς ὑπεναντίοις, ὡς πολλοὺς ἀποκτε-
νοῦντες. ἀπέθανε δ' οὐδεὶς ὑπ' αὐτῶν, ἀλλὰ καὶ Λεωνίδαν 
εἰς Τεγέαν ὑπεξιόντα βουληθέντος διαφθεῖραι τοῦ 
Ἀγησιλάου καὶ πέμψαντος ἐπ' αὐτὸν εἰς τὴν ὁδὸν ἄνδρας, 
πυθόμενος ὁ Ἆγις ἑτέρους ἀπέστειλε πιστούς, οἳ τὸν 
Λεωνίδαν περισχόντες ἀσφαλῶς εἰς Τεγέαν κατέστησαν. 
  Οὕτω δὲ τῆς πράξεως αὐτοῖς ὁδῷ βαδιζούσης, 
καὶ μηδενὸς ἐνισταμένου μηδὲ διακωλύοντος, εἷς ἀνὴρ 
Ἀγησίλαος ἀνέτρεψε πάντα καὶ διελυμήνατο, κάλλιστον 
διανόημα καὶ Λακωνικώτατον αἰσχίστῳ νοσήματι τῇ  
φιλοπλουτίᾳ διαφθείρας. ἐπειδὴ γὰρ ἐκέκτητο μὲν ἐν 
τοῖς μάλιστα πολλὴν καὶ ἀγαθὴν χώραν, ὤφειλε δὲ πάμ-
πολλα, μήτε διαλῦσαι δυνάμενος τὰ χρέα, μήτε τὴν χώ-
ραν προέσθαι βουλόμενος, ἔπεισε τὸν Ἆγιν, ὡς ἀμφοτέ-
ρων μὲν ἅμα πραττομένων μέγας ἔσοιτο περὶ τὴν πόλιν 
ὁ νεωτερισμός, εἰ δὲ τῇ τῶν χρεῶν ἀφέσει θεραπευθεῖεν 
οἱ κτηματικοὶ πρότερον, εὐκόλως ἂν αὐτῶν καὶ καθ' 
ἡσυχίαν ὕστερον ἐνδεξομένων τὸν ἀναδασμόν. ταῦτα δὲ 
καὶ τοῖς περὶ τὸν Λύσανδρον ἐδόκει, συνεξαπατωμένοις 
ὑπὸ τοῦ Ἀγησιλάου, καὶ τὰ παρὰ τῶν χρεωστῶν γραμ-
ματεῖα συνενέγκαντες εἰς ἀγοράν, ἃ κλάρια καλοῦσι, 
καὶ πάντα συνθέντες εἰς ἓν συνέπρησαν. ἀρθείσης δὲ 
φλογός, οἱ μὲν πλούσιοι καὶ δανειστικοὶ περιπαθοῦντες 
ἀπῆλθον, ὁ δ' Ἀγησίλαος ὥσπερ ἐφυβρίζων οὐκ ἔφη 
λαμπρότερον ἑωρακέναι φῶς οὐδὲ πῦρ ἐκείνου καθα-
ρώτερον. ἀξιούντων δὲ τῶν πολλῶν καὶ τὴν γῆν εὐθὺς 
νέμεσθαι, καὶ τῶν βασιλέων οὕτω ποιεῖν κελευόντων, 
ἀσχολίας τινὰς ἐμβάλλων ὁ Ἀγησίλαος ἀεὶ καὶ προφά-
σεις λέγων παρῆγε τὸν χρόνον, ἄχρι οὗ στρατεία συνέβη 
τῷ Ἄγιδι, μεταπεμπομένων τῶν Ἀχαιῶν συμμάχων ὄν-
των βοήθειαν ἐκ Λακεδαίμονος. Αἰτωλοὶ γὰρ ἦσαν ἐπί-
δοξοι διὰ τῆς Μεγαρικῆς ἐμβαλοῦντες εἰς Πελοπόν-
νησον· καὶ τοῦτο κωλύσων Ἄρατος ὁ τῶν Ἀχαιῶν στρατηγὸς 
ἤθροιζε δύναμιν καὶ τοῖς ἐφόροις ἔγραφεν. 
  Οἱ δὲ τὸν Ἆγιν εὐθὺς ἐξέπεμπον, ἐπηρμένον τῇ 
φιλοτιμίᾳ καὶ προθυμίᾳ τῶν συστρατευομένων. νέοι 
γὰρ ὄντες οἱ πλεῖστοι καὶ πένητες, καὶ τὴν μὲν ἀπὸ τῶν 
χρεῶν ἄδειαν ἔχοντες ἤδη καὶ λελυμένοι, τοὺς δ' ἀγροὺς 
ἐλπίζοντες ἂν ἐπανέλθωσιν ἐκ τῆς στρατείας νεμηθή- 
σεσθαι, θαυμαστοὺς τῷ Ἄγιδι παρεῖχον ἑαυτούς· καὶ 
θέαμα ταῖς πόλεσιν ἦσαν, ἀβλαβῶς καὶ πράως καὶ μονον-
οὺκ ἀψοφητὶ διαπορευόμενοι τὴν Πελοπόννησον, ὥστε 
θαυμάζειν καὶ διαλογίζεσθαι τοὺς Ἕλληνας, οἷος ἦν 
ἄρα κόσμος Λακωνικοῦ στρατεύματος Ἀγησίλαον ἔχον-
τος ἢ Λύσανδρον ἐκεῖνον ἢ Λεωνίδαν τὸν παλαιὸν ἡγού-
μενον, ὅπου πρὸς μειράκιον ὀλίγου δεῖν νεώτατον ἁπάν-
των αἰδὼς τοσαύτη καὶ φόβος ἐστὶ τῶν στρατευομένων. 
καὶ μέντοι καὶ αὐτὸς ὁ νεανίσκος εὐτελείᾳ καὶ φιλοπο-
νίᾳ καὶ τῷ μηδὲν ἰδιώτου λαμπρότερον ἠμφιέσθαι καὶ 
ὡπλίσθαι σεμνυνόμενος, ἀξιοθέατος ἦν καὶ ζηλωτὸς ὑπὸ 
τῶν πολλῶν· ἐπεὶ τοῖς γε πλουσίοις οὐκ ἤρεσκεν ὁ νεω-
τερισμὸς αὐτοῦ, δεδιόσι μὴ κίνημα καὶ παράδειγμα τοῖς 
πανταχόσε δήμοις γένηται. 
  Συμμείξας δὲ τῷ Ἀράτῳ περὶ Κόρινθον ὁ Ἆγις 
ἔτι βουλευομένῳ περὶ μάχης καὶ παρατάξεως πρὸς τοὺς 
πολεμίους, ἐπεδείξατο καὶ προθυμίαν πολλὴν καὶ τόλμαν 
οὐ νεανικὴν οὐδ' ἀλόγιστον. ἔφη γὰρ αὐτῷ μὲν δοκεῖν 
διαμάχεσθαι καὶ μὴ παριέναι τὸν πόλεμον εἴσω, τὰς 
πύλας τῆς Πελοποννήσου προεμένους, ποιήσειν δὲ τὸ 
δοκοῦν Ἀράτῳ· καὶ γὰρ πρεσβύτερόν τ' εἶναι καὶ στρατη-
γεῖν Ἀχαιῶν, οἷς οὐχὶ προστάξων οὐδ' ἡγησόμενος, ἀλλὰ 
συστρατευσόμενος ἥκοι καὶ βοηθήσων. ὁ δὲ Σινωπεὺς 
Βάτων (FGrH 268 F 7) αὐτὸν οὐκ ἐθέλειν μάχεσθαί φησι 
τὸν Ἆγιν Ἀράτου κελεύοντος, οὐκ ἐντετυχηκὼς οἷς 
Ἄρατος (FGrH 231 F 1) γέγραφε περὶ τούτων, ἀπολογι-
ζόμενος ὅτι βέλτιον ἡγεῖτο, τοὺς καρποὺς σχεδὸν ἅπαν-
τας συγκεκομισμένων ἤδη τῶν γεωργῶν, παρελθεῖν 
τοὺς πολεμίους ἢ μάχῃ διακινδυνεῦσαι περὶ τῶν ὅλων. 
ἐπεὶ δ' οὖν Ἄρατος ἀπέγνω μάχεσθαι καὶ τοὺς συμμά-
χους ἐπαινέσας διαφῆκε, θαυμασθεὶς ὁ Ἆγις ἀνεζεύ- 
γνυεν, ἤδη τῶν ἔνδον ἐν Σπάρτῃ θόρυβον πολὺν ἐχόντων 
καὶ μεταβολήν. 
  Ὁ γὰρ Ἀγησίλαος ἐφορεύων, ἀπηλλαγμένος οἷς 
ταπεινὸς ἦν πρότερον, οὐδενὸς ἐφείδετο φέροντος ἀρ-
γύριον ἀδικήματος, ἀλλὰ 〈καὶ〉 μῆνα τρισκαιδέκατον, οὐκ 
ἀπαιτούσης τότε τῆς περιόδου, παρὰ τὴν νενομισμένην 
τάξιν τῶν χρόνων ἐνέβαλε τοῖς τέλεσι καὶ παρέπραττε. 
δεδιὼς δὲ τοὺς ἀδικουμένους καὶ μισούμενος ὑπὸ πάν-
των, ἔτρεφε μαχαιροφόρους καὶ φυλαττόμενος ὑπὸ τού-
των κατέβαινεν εἰς τὸ ἀρχεῖον. καὶ τῶν βασιλέων τοῦ 
μὲν ὅλως καταφρονεῖν, τὸν δ' Ἆγιν ἐβούλετο δοκεῖν 
διὰ τὴν συγγένειαν μᾶλλον ἢ διὰ τὴν βασιλείαν ἔν τινι 
τιμῇ τίθεσθαι. διέδωκε δὲ λόγον ὡς καὶ αὖθις ἐφορεύσων. 
  Διὸ καὶ θᾶσσον ἀποκινδυνεύσαντες οἱ ἐχθροὶ καὶ 
συστάντες ἐκ Τεγέας ἀναφανδὸν τὸν Λεωνίδαν ἐπὶ τὴν 
ἀρχὴν κατήγαγον, ἡδέως καὶ τῶν πολλῶν θεασαμένων· 
ὠργίζοντο γὰρ πεφενακισμένοι, τῆς χώρας μὴ νεμηθείσης. 
τὸν μὲν οὖν Ἀγησίλαον ὁ υἱὸς Ἱππομέδων, δεόμενος τῶν 
πολιτῶν καὶ πᾶσι προσφιλὴς ὢν δι' ἀνδραγαθίαν, ὑπεξ-
ήγαγε καὶ διέσωσε· τῶν δὲ βασιλέων ὁ μὲν Ἆγις ἐπὶ τὴν 
Χαλκίοικον κατέφυγεν, ὁ δὲ Κλεόμβροτος εἰς τὸ τοῦ 
Ποσειδῶνος ἱερὸν ἐλθὼν ἱκέτευε· καὶ γὰρ ἐδόκει τούτῳ 
μᾶλλον ὁ Λεωνίδας χαλεπὸς εἶναι, καὶ παρεὶς τὸν Ἆγιν 
ἐπὶ τοῦτον ἀνέβη στρατιώτας ἔχων, καὶ κατηγόρει μετ' 
ὀργῆς, ὅτι γαμβρὸς ὢν ἐπεβούλευσεν αὐτῷ καὶ τὴν 
βασιλείαν ἀφείλετο καὶ συνεξέβαλε τῆς πατρίδος. 
  Ὁ μὲν οὖν Κλεόμβροτος οὐδὲν εἶχεν εἰπεῖν, ἀλλ' 
ἠπορημένος ἐκάθητο καὶ σιωπῶν· ἡ δὲ Χιλωνίς, ἡ τοῦ 
Λεωνίδου θυγάτηρ, πρότερον μὲν ἀδικουμένῳ τῷ πατρὶ 
συνηδικεῖτο, καὶ τοῦ Κλεομβρότου τὴν βασιλείαν παρα- 
λαβόντος ἀποστᾶσα τὴν τοῦ πατρὸς συμφορὰν ἐθεράπευε, 
καὶ παρόντι μὲν συνικέτευε, φεύγοντος δὲ πενθοῦσα καὶ 
χαλεπῶς ἔχουσα πρὸς τὸν Κλεόμβροτον διετέλει· τότε 
δ' αὖ πάλιν ταῖς τύχαις συμμεταβαλοῦσα μετὰ τοῦ 
ἀνδρὸς ἱκέτις ὤφθη καθεζομένη, περιβεβληκυῖα τὰς 
χεῖρας ἐκείνῳ καὶ τῶν παιδίων τὸ μὲν ἔνθεν, τὸ δ' ἔνθεν 
ὑφ' αὑτὴν ἔχουσα. θαυμαζόντων δὲ πάντων καὶ δακρυόντων 
ἐπὶ τῇ χρηστότητι καὶ φιλοστοργίᾳ τῆς γυναικός, ἁψαμένη 
τῶν πέπλων καὶ τῆς κόμης ἀτημελῶς ἐχόντων, „τοῦτο“ 
εἶπεν ”ὦ πάτερ ἐμοὶ τὸ σχῆμα καὶ τὴν ὄψιν οὐχ ὁ Κλεομ-
βρότου περιτέθεικεν ἔλεος, ἀλλ' ἀπὸ τῶν σῶν κακῶν 
καὶ τῆς σῆς φυγῆς μεμένηκέ μοι σύντροφον καὶ σύνοικον 
τὸ πένθος. πότερον οὖν δεῖ με σοῦ βασιλεύοντος ἐν 
Σπάρτῃ καὶ νικῶντος ἐγκαταβιῶναι ταύταις ταῖς συμφο-
ραῖς, ἢ λαβεῖν ἐσθῆτα λαμπρὰν καὶ βασιλικήν, ἐπιδοῦσαν 
ὑπὸ σοῦ τὸν παρθένιον ἄνδρα φονευόμενον; ὃς εἰ μὴ 
παραιτεῖταί σε μηδὲ πείθει τέκνων καὶ γυναικὸς δάκρυσι, 
χαλεπωτέραν ἢ σὺ βούλει δίκην ὑφέξει τῆς κακοβουλίας, 
ἐπιδὼν ἐμὲ τὴν φιλτάτην αὐτῷ προαποθανοῦσαν. τίνι γὰρ 
ἐμὲ δεῖ ζῆν παρρησίᾳ πρὸς ἄλλας γυναῖκας, ᾗ μήτε παρ' 
ἀνδρὸς δεομένῃ μήτε παρὰ πατρὸς ἔλεός ἐστιν; ἀλλὰ 
καὶ γυνὴ καὶ θυγάτηρ συνατυχεῖν καὶ συνατιμάζεσθαι 
τοῖς ἐμαυτῆς ἐγενόμην. τούτῳ μὲν οὖν εἰ καί τις ἦν λόγος 
εὐπρεπής, ἐγὼ τοῦτον ἀφειλόμην, τότε σοὶ συνεξετασθεῖσα 
καὶ καταμαρτυρήσασα τῶν ὑπὸ τούτου γενομένων· σὺ δ' 
αὐτῷ τὸ ἀδίκημα ποιεῖς εὐαπολόγητον, οὕτω μέγα καὶ 
περιμάχητον ἀποφαίνων τὸ βασιλεύειν, ὥστε δι' αὐτὸ καὶ 
γαμβροὺς φονεύειν καὶ τέκνων ἀμελεῖν εἶναι δίκαιον.” 
  Ἡ μὲν Χιλωνὶς τοιαῦτα ποτνιωμένη τό τε πρόσωπον 
ἐπὶ τὴν κεφαλὴν ἐπέθηκε τοῦ Κλεομβρότου καὶ τὸ βλέμμα 
διεφθαρμένον καὶ συντετηκὸς ὑπὸ λύπης περιήνεγκεν εἰς  
τοὺς παρόντας. ὁ δὲ Λεωνίδας διαλεχθεὶς τοῖς φίλοις, τὸν 
μὲν Κλεόμβροτον ἐκέλευσεν ἀναστάντα φεύγειν, τῆς δὲ 
παιδὸς μένειν ἐδεῖτο καὶ μὴ καταλιπεῖν ἑαυτόν, οὕτω 
φιλοῦντα καὶ δεδωκότα χάριν τὴν τοῦ ἀνδρὸς αὐτῇ 
σωτηρίαν. οὐ μὴν ἔπεισεν, ἀλλ' ἀνισταμένῳ τῷ ἀνδρὶ 
θάτερον τῶν παιδίων ἐγχειρίσασα, θάτερον δ' Ἀναλαβοῦσα 
καὶ προσκυνήσασα τὸν βωμὸν τῆς θεοῦ συνεξῆλθεν, ὥστ' 
εἰ μὴ πάνυ διεφθαρμένος ἦν ὑπὸ κενῆς δόξης ὁ Κλεόμ-
βροτος, εὐτύχημα ἂν ἡγήσατο τὴν φυγὴν αὑτῷ τῆς 
βασιλείας μεῖζον εἶναι διὰ τὴν γυναῖκα. 
  Μεταστησάμενος δὲ τὸν Κλεόμβροτον ὁ Λεωνίδας καὶ 
τοὺς προτέρους ἐφόρους ἐκβαλὼν τῆς ἀρχῆς, ἑτέρους δὲ 
ποιησάμενος, εὐθὺς ἐπεβούλευε τῷ Ἄγιδι. καὶ πρῶτον 
μὲν ἔπειθεν αὐτὸν ἀναστῆναι καὶ συμβασιλεύειν, ὡς 
δεδωκότων συγγνώμην τῶν πολιτῶν· συνεξηπατῆσθαι 
γὰρ ὑπὸ τοῦ Ἀγησιλάου νέον ὄντα καὶ φιλότιμον. ἐκεί-
νου δ' ὑφορωμένου καὶ κατὰ χώραν μένοντος, αὐτὸς 
μὲν ἐπαύσατο φενακίζων καὶ κατειρωνευόμενος, Ἀμφά-
ρης δὲ καὶ Δαμοχάρης καὶ Ἀρκεσίλαος ἀναβαίνοντες 
εἰώθεσαν αὐτῷ διαλέγεσθαι· καί ποτε καὶ παραλαβόν-
τες ἐπὶ λουτρὸν ἀπὸ τοῦ ἱεροῦ κατήγαγον, καὶ λουσά-
μενον πάλιν εἰς τὸ ἱερὸν κατέστησαν. καὶ ἦσαν πάντες 
μὲν αὐτῷ συνήθεις, ὁ δ' Ἀμφάρης καὶ κεχρημένος ἔναγ-
χος ἱμάτια καὶ ποτήρια τῶν πολυτελῶν παρὰ τῆς Ἀγησι-
στράτας, ἐπεβούλευε διὰ ταῦτα τῷ βασιλεῖ καὶ ταῖς γυ-
ναιξὶν ὡς ἀποστερήσων. καὶ μάλιστά γ' οὗτος ὑπακοῦσαι 
τῷ Λεωνίδᾳ λέγεται καὶ παροξῦναι τοὺς ἐφόρους, ὧν καὶ 
αὐτὸς εἷς ἦν. 
  Ἐπεὶ δ' ὁ Ἆγις τὸν μὲν ἄλλον ἐν τῷ ἱερῷ διέτριβε 
χρόνον, εἰώθει δὲ καταβαίνειν ὅτε τύχοι πρὸς τὸ λουτρόν, 
ἐκεῖ συλλαβεῖν αὐτὸν ἔγνωσαν, ὅταν ἔξω τοῦ ἱεροῦ γένηται.  
καὶ παραφυλάξαντες λελουμένον, ἀπήντησαν καὶ ἠσπά-
σαντο καὶ συμπροῆγον ἅμα διαλεγόμενοι καὶ παίζοντες 
ὡς πρὸς συνήθη καὶ νέον. ἐκτροπὴν δέ τινα τῆς ὁδοῦ 
πλαγίαν πρὸς τὸ δεσμωτήριον ἐχούσης, ὡς ἐγένοντο κατ' 
αὐτὴν βαδίζοντες, ὁ μὲν Ἀμφάρης διὰ τὸ ἄρχειν ἁψάμενος 
τοῦ Ἄγιδος, „ἄγω σε“ εἶπεν ”ἐπὶ τοὺς ἐφόρους ὦ Ἆγι, 
λόγον ὑφέξοντα τῶν πεπολιτευμένων”· ὁ δὲ Δαμοχάρης, 
εὔρωστος ὢν καὶ μέγας, τὸ ἱμάτιον περιβαλὼν περὶ τὸν 
τράχηλον εἷλκεν. ἄλλων δ' ἐπωθούντων ὄπισθεν ἐκ 
παρασκευῆς, οὐδενὸς δὲ βοηθοῦντος, ἀλλ' ἐρημίας οὔσης, 
ἐμβάλλουσιν αὐτὸν εἰς τὸ δεσμωτήριον. εὐθὺς δὲ παρῆν 
ὁ μὲν Λεωνίδας μισθοφόρους ἔχων πολλοὺς καὶ τὸ οἴκημα 
περιέσχεν ἔξωθεν, οἱ δ' ἔφοροι πρὸς τὸν Ἆγιν εἰσῆλθον, 
καὶ τῶν γερόντων εἰς τὸ οἴκημα μεταπεμψάμενοι τοὺς 
ταὐτὰ βουλομένους, ὡς δὴ κρίσεως αὐτῷ γινομένης, 
ἐκέλευον ὑπὲρ τῶν πεπραγμένων ἀπολογεῖσθαι. γελά-
σαντος δὲ τοῦ νεανίσκου πρὸς τὴν εἰρωνείαν αὐτῶν, ὁ μὲν 
Ἀμφάρης οἰμωξόμενον ἐκάλει καὶ δίκην ὑφέξοντα τῆς 
ἰταμότητος· ἄλλος δέ 〈τις〉 τῶν ἐφόρων, οἷον ἐνδιδοὺς τῷ 
Ἄγιδι καὶ δεικνύων ἀποφυγὴν τῆς αἰτίας, ἠρώτησεν εἰ ταῦτ' 
ἔπραξεν ὑπὸ Λυσάνδρου καὶ Ἀγησιλάου βιασθείς. ἀπο-
κριναμένου δὲ τοῦ Ἄγιδος, ὡς βιασθεὶς μὲν ὑπ' οὐδενός, 
ζηλῶν δὲ καὶ μιμούμενος τὸν Λυκοῦργον ἐπὶ τὴν αὐτὴν 
ἔλθοι πολιτείαν, πάλιν ὁ αὐτὸς ἠρώτησεν, εἰ μετανοεῖ τοῖς 
πεπραγμένοις. φήσαντος δὲ τοῦ νεανίσκου μὴ μετανοεῖν 
ἐπὶ τοῖς κάλλιστα βεβουλευμένοις, κἂν τὰ ἔσχατα πει-
σόμενον αὑτὸν ἴδῃ, θάνατον αὐτοῦ κατεψηφίσαντο, καὶ 
τοὺς ὑπηρέτας ἐκέλευον ἄγειν εἰς τὴν καλουμένην Δε-
χάδα· τοῦτο δ' ἐστὶν οἴκημα τῆς εἱρκτῆς ἐν ᾧ θανατοῦσι 
τοὺς καταδίκους ἀποπνίγοντες. ὁρῶν δὲ τοὺς ὑπηρέτας  
ὁ Δαμοχάρης οὐ τολμῶντας ἅψασθαι τοῦ Ἄγιδος, ὁμοίως 
δὲ καὶ τῶν μισθοφόρων τοὺς παρεστῶτας ἀποστρεφο-
μένους καὶ φεύγοντας τὸ ἔργον, ὡς οὐ θεμιτὸν οὐδὲ 
νενομισμένον βασιλέως σώματι τὰς χεῖρας προσφέρειν, 
διαπειλησάμενος αὐτοῖς καὶ λοιδορηθεὶς εἷλκεν αὐτὸς 
εἰς τὸ οἴκημα τὸν Ἆγιν. ἤδη γὰρ ᾔσθηντο πολλοὶ τὴν 
σύλληψιν, καὶ θόρυβος ἦν ἐπὶ ταῖς θύραις καὶ φῶτα 
πολλά, καὶ παρῆσαν ἥ τε μήτηρ τοῦ Ἄγιδος καὶ ἡ μάμ-
μη, βοῶσαι καὶ δεόμεναι τὸν βασιλέα τῶν Σπαρτιατῶν 
λόγου καὶ κρίσεως τυχεῖν ἐν τοῖς πολίταις. διὸ καὶ μά-
λιστα κατήπειξαν τὴν ἀναίρεσιν, ὡς ἐξαρπαγησομένου 
νυκτὸς ἂν πλείονες ἐπέλθωσιν. 
  Ὁ μὲν οὖν Ἆγις ἐπὶ τὴν στραγγάλην πορευόμενος, 
ὡς εἶδέ τινα τῶν ὑπηρετῶν δακρύοντα καὶ περιπαθοῦντα, 
„παῦσαί με“ εἶπεν ”ὦ ἄνθρωπε κλαίων· καὶ γὰρ οὕτως 
παρανόμως καὶ ἀδίκως ἀπολλύμενος κρείττων εἰμὶ τῶν 
ἀναιρούντων”· καὶ ταῦτ' εἰπὼν παρέδωκε τῷ βρόχῳ 
τὸν τράχηλον ἑκουσίως. 
  Ὁ δ' Ἀμφάρης προελθὼν ἐπὶ τὰς θύρας καὶ τὴν Ἀγη-
σιστράταν προσπεσοῦσαν αὐτῷ διὰ συνήθειαν καὶ φι-
λίαν ἀναστήσας, οὐδὲν ἔφη περὶ τὸν Ἆγιν ἔσεσθαι βίαιον 
οὐδ' ἀνήκεστον· ἐκέλευε δὲ κἀκείνην εἰ βούλοιτο πρὸς τὸν 
υἱὸν εἰσελθεῖν. ἐκείνης δὲ καὶ τὴν μητέρα μετ' αὐτῆς 
παρεῖναι δεομένης, οὐδὲν ἔφη κωλύειν ὁ Ἀμφάρης· καὶ 
δεξάμενος ἀμφοτέρας καὶ πάλιν κλεῖσαι τὰς θύρας τοῦ 
δεσμωτηρίου κελεύσας, προτέραν μὲν τὴν Ἀρχιδαμίαν 
παρέδωκεν, ἤδη σφόδρα πρεσβῦτιν οὖσαν καὶ καταγε-
γηρακυῖαν ἐν ἀξιώματι μεγίστῳ τῶν πολιτίδων· ἀπο-
θανούσης δ' ἐκείνης ἐκέλευσε τὴν Ἀγησιστράταν ἔσω 
βαδίζειν. ὡς δ' εἰσελθοῦσα τόν θ' υἱὸν ἐθεάσατο χαμαὶ 
κείμενον καὶ τὴν μητέρα νεκρὰν ἐκ τοῦ βρόχου κρεμαμένην,  
ἐκείνην μὲν αὐτὴ τοῖς ὑπηρέταις συγκαθεῖλε, καὶ παρ-
εκτείνασα τῷ Ἄγιδι τὸ σῶμα περιέστειλε καὶ κατεκάλυψε· 
τῷ δ' υἱῷ προσπεσοῦσα καὶ φιλήσασα τὸ πρόσωπον, „ἡ 
πολλή σε“ εἶπεν ”ὦ παῖ εὐλάβεια καὶ τὸ πρᾶον καὶ 
τὸ φιλάνθρωπον ἀπώλεσε μεθ' ἡμῶν.” ὁ δ' Ἀμφάρης ἀπὸ 
τῆς θύρας ὁρῶν τὰ γινόμενα καὶ τὰς φωνὰς ἀκούων, ἐπ-
εισῆλθε καὶ πρὸς τὴν Ἀγησιστράταν μετ' ὀργῆς εἶπεν· „εἰ 
τοίνυν“ ἔφη ”ταὐτὰ ἐδοκίμαζες τῷ υἱῷ, ταὐτὰ καὶ πείσῃ.” 
καὶ ἡ Ἀγησιστράτα πρὸς τὸν βρόχον ἀνισταμένη „μόνον“ 
ἔφη ”συνενέγκαι ταῦτα τῇ Σπάρτῃ.” 
  Τοῦ δὲ πάθους εἰς τὴν πόλιν ἐξαγγελθέντος καὶ 
τῶν τριῶν σωμάτων ἐκκομιζομένων, οὐκ ἦν ὁ φόβος 
οὕτω μέγας, ὥστε μὴ καταφανεῖς εἶναι τοὺς πολίτας 
ἀλγοῦντας μὲν ἐπὶ τοῖς γεγονόσι, μισοῦντας δὲ τὸν Λεω-
νίδαν καὶ τὸν Ἀμφάρην, μηδὲν δεινότερον μηδ' ἀνοσιώ-
τερον, ἐξ οὗ Δωριεῖς Πελοπόννησον οἰκοῦσιν, οἰομένους 
ἐν Σπάρτῃ πεπρᾶχθαι. βασιλεῖ γὰρ ὡς ἔοικε Λακεδαι-
μονίων οὐδ' οἱ πολέμιοι ῥᾳδίως ἐν ταῖς μάχαις ἀπαν-
τῶντες προσέφερον τὰς χεῖρας, ἀλλ' ἀπετρέποντο δεδιότες 
καὶ σεβόμενοι τὸ ἀξίωμα. διὸ καὶ πολλῶν γεγονότων 
Λακεδαιμονίοις ἀγώνων πρὸς Ἕλληνας, εἷς μόνος ἀνῃρέθη 
πρὸ τῶν Φιλιππικῶν δόρατι πληγεὶς περὶ Λεῦκτρα 
Κλεόμβροτος. Μεσσηνίων δὲ καὶ Θεόπομπον ὑπ' Ἀρι-
στομένους πεσεῖν λεγόντων, οὔ φασι Λακεδαιμόνιοι, 
πληγῆναι δὲ μόνον· ἀλλὰ ταῦτα μὲν ἔχει τινὰς ἀμφιλογίας. 
ἐν δὲ Λακεδαίμονι πρῶτος Ἆγις βασιλεύων ὑπ' ἐφόρων 
ἀπέθανε, καλὰ μὲν ἔργα καὶ πρέποντα τῇ Σπάρτῃ 
προελόμενος, ἡλικίας δὲ γεγονὼς ἐν ᾗ ἁμαρτάνοντες  
ἄνθρωποι συγγνώμης τυγχάνουσι, μεμφθεὶς δ' ὑπὸ τῶν 
φίλων δικαιότερον ἢ τῶν ἐχθρῶν, ὅτι καὶ Λεωνίδαν 
περιέσωσε καὶ τοῖς ἄλλοις ἐπίστευσεν, ἡμερώτατος καὶ 
πραότατος γενόμενος. 
  Ἀποθανόντος δ' αὐτοῦ, τὸν μὲν ἀδελφὸν Ἀρ-
χίδαμον οὐκ ἔφθη συλλαβεῖν ὁ Λεωνίδας εὐθὺς ἐκφυ-
γόντα, τὴν δὲ γυναῖκα παιδίον ἔχουσαν νεογνὸν ἐκ τῆς 
οἰκίας ἀπαγαγὼν βίᾳ Κλεομένει τῷ υἱῷ συνῴκισεν, οὐ 
πάνυ γάμων ὥραν ἔχοντι, τὴν δ' ἄνθρωπον ἄλλῳ δο-
θῆναι μὴ βουλόμενος. ἦν γὰρ οὐσίας τε μεγάλης ἐπί-
κληρος ἡ Ἀγιᾶτις Γυλίππου τοῦ πατρός, ὥρᾳ τε καὶ κάλλει 
πολὺ τῶν Ἑλληνίδων διαφέρουσα καὶ τὸν τρόπον ἐπιεικής. 
διὸ πολλὰ μὲν ἐποίησεν ὥς φασι μὴ βιασθῆναι δεομένη, 
συνελθοῦσα δ' εἰς ταὐτὸ τῷ Κλεομένει, τὸν μὲν Λεωνίδαν 
ἐμίσει, περὶ δ' αὐτὸν τὸν νεανίσκον ἦν ἀγαθὴ γυνὴ καὶ 
φιλόστοργος, ἐρωτικῶς ἅμα τῷ λαβεῖν πρὸς αὐτὴν 
διατεθέντα καί τινα τρόπον συμπαθοῦντα τῇ πρὸς τὸν 
Ἆγιν εὐνοίᾳ καὶ μνήμῃ τῆς γυναικός, ὥστε καὶ πυνθάνε-
σθαι πολλάκις περὶ τῶν γεγονότων καὶ προσέχειν ἐπιμε-
λῶς διηγουμένης ἐκείνης ἣν ὁ Ἆγις ἔσχε διάνοιαν καὶ 
προαίρεσιν. 
  Ἦν δὲ καὶ φιλότιμος μὲν καὶ μεγαλόφρων ὁ Κλεομένης 
καὶ πρὸς ἐγκράτειαν καὶ ἀφέλειαν οὐχ ἧττον τοῦ Ἄγιδος 
εὖ πεφυκώς, τὸ δ' εὐλαβὲς ἄγαν ἐκεῖνο καὶ πρᾶον οὐκ 
εἶχεν, ἀλλὰ κέντρον τι θυμοῦ τῇ φύσει προσέκειτο καὶ 
μετὰ σφοδρότητος ὁρμὴ πρὸς τὸ φαινόμενον ἀεὶ καλόν. 
ἐφαίνετο δὲ κάλλιστον μὲν αὐτῷ κρατεῖν ἑκόντων, καλὸν 
δὲ καὶ μὴ πειθομένων περιεῖναι, πρὸς τὸ βέλτιον ἐκβιαζό-
μενον.  
  Οὐκ ἤρεσκε μὲν οὖν αὐτῷ τὰ κατὰ τὴν πόλιν, 
ἀπραγμοσύνῃ καὶ ἡδονῇ κατακεκηλημένων τῶν πολιτῶν, 
καὶ τοῦ βασιλέως πάντα τὰ πράγματα χαίρειν ἐῶντος, εἰ 
μηδεὶς αὐτὸν ἐνοχλοίη σχολάζειν ἐν ἀφθόνοις καὶ τρυφᾶν 
βουλόμενον, ἀμελουμένων δὲ τῶν κοινῶν, κατ' ἰδίαν 
ἑκάστου πρὸς αὑτὸν ἕλκοντος τὸ κερδαλέον· ἀσκήσεως 
δὲ καὶ σωφροσύνης νέων καὶ καρτερίας καὶ ἰσότητος οὐδ' 
ἀσφαλὲς ἦν, 〈διὰ〉 τοῦτο τῶν περὶ Ἆγιν ἀπολωλότων, 
μνημονεύειν. λέγεται δὲ καὶ λόγων φιλοσόφων τὸν 
Κλεομένη μετασχεῖν ἔτι μειράκιον ὄντα, Σφαίρου τοῦ 
Βορυσθενίτου (SVF I 140) παραβάλλοντος εἰς τὴν Λακε-
δαίμονα καὶ περὶ τοὺς νέους καὶ τοὺς ἐφήβους οὐκ 
ἀμελῶς διατρίβοντος. ὁ δὲ Σφαῖρος ἐν τοῖς πρώτοις 
ἐγεγόνει τῶν Ζήνωνος τοῦ Κιτιέως μαθητῶν, καὶ τοῦ 
Κλεομένους ἔοικεν ἀγαπῆσαί τε τῆς φύσεως τὸ ἀνδρῶ-
δες καὶ προσεκκαῦσαι τὴν φιλοτιμίαν. Λεωνίδαν μὲν 
γὰρ τὸν παλαιὸν λέγουσιν ἐπερωτηθέντα, ποῖός τις αὐτῷ 
φαίνεται ποιητὴς γεγονέναι Τυρταῖος, εἰπεῖν· „ἀγαθὸς 
νέων ψυχὰς κακκανῆν.“ ἐμπιπλάμενοι γὰρ ὑπὸ τῶν 
ποιημάτων ἐνθουσιασμοῦ παρὰ τὰς μάχας ἠφείδουν 
ἑαυτῶν. ὁ δὲ Στωϊκὸς λόγος ἔχει τι πρὸς τὰς μεγάλας 
φύσεις καὶ ὀξείας ἐπισφαλὲς καὶ παράβολον, βαθεῖ δὲ 
καὶ πράῳ κεραννύμενος ἤθει μάλιστ' εἰς τὸ οἰκεῖον ἀγα-
θὸν ἐπιδίδωσιν.  
  Ἐπεὶ δὲ τελευτήσαντος τοῦ Λεωνίδου τὴν βα-
σιλείαν παρέλαβε καὶ τοὺς πολίτας τότε δὴ παντάπασιν 
ἐκλελυμένους ἑώρα, τῶν μὲν πλουσίων καθ' ἡδονὰς ἰδίας 
καὶ πλεονεξίας παρορώντων τὰ κοινά, τῶν δὲ πολλῶν 
διὰ τὸ πράττειν κακῶς περὶ τὰ οἰκεῖα καὶ πρὸς τὸν 
πόλεμον ἀπροθύμων καὶ πρὸς τὴν ἀγωγὴν ἀφιλοτίμων 
γεγονότων, αὐτοῦ δ' ὄνομα βασιλεύοντος ἦν μόνον, ἡ δ' 
ἀρχὴ πᾶσα τῶν ἐφόρων, εὐθὺς μὲν εἰς νοῦν ἔθετο τὰ 
παρόντα μεθιστάναι καὶ κινεῖν, ὄντος δ' αὐτῷ φίλου 
Ξενάρους, ἐραστοῦ γεγονότος—τοῦτο δ' ἐμπνεῖσθαι 
Λακεδαιμόνιοι καλοῦσιν—, ἀπεπειρᾶτο τούτου, διαπυν-
θανόμενος τὸν Ἆγιν ὁποῖος γένοιτο βασιλεὺς καὶ τίνι 
τρόπῳ καὶ μετὰ τίνων ἐπὶ ταύτην ἔλθοι τὴν ὁδόν. ὁ δὲ 
Ξενάρης τὸ μὲν πρῶτον οὐκ ἀηδῶς ἐμέμνητο τῶν πραγ-
μάτων ἐκείνων, ὡς ἐπράχθη καθ' ἕκαστα μυθολογῶν 
καὶ διηγούμενος· ὡς δ' ἦν καταφανὴς [αὐτῷ] ὁ Κλεο-
μένης ἐμπαθέστερον προσέχων καὶ κινούμενος ὑπερ-
φυῶς πρὸς τὴν καινοτομίαν τοῦ Ἄγιδος καὶ ταὐτὰ πολ-
λάκις ἀκούειν βουλόμενος, ἐπέπληξεν αὐτῷ πρὸς ὀργὴν 
ὁ Ξενάρης ὡς οὐχ ὑγιαίνοντι, καὶ τέλος ἀπέστη τοῦ δια-
λέγεσθαι καὶ φοιτᾶν πρὸς αὐτόν· οὐδενὶ μέντοι τὴν αἰτίαν 
ἔφρασε τῆς διαφορᾶς, ἀλλ' αὐτὸν ἔφη γινώσκειν ἐκεῖνον. 
οὕτω δὲ τοῦ Ξενάρους ἀντικρούσαντος, ὁ Κλεομένης καὶ 
τοὺς ἄλλους ὁμοίως ἔχειν ἡγούμενος, αὐτὸς ἐν ἑαυτῷ 
συνετίθει τὴν πρᾶξιν. οἰόμενος δ' ἂν ἐν πολέμῳ μᾶλλον 
ἢ κατ' εἰρήνην μεταστῆσαι τὰ παρόντα, συνέκρουσε πρὸς 
τοὺς Ἀχαιοὺς τὴν πόλιν, αὐτοὺς διδόντας ἐγκλημάτων 
προφάσεις. ὁ γὰρ Ἄρατος ἰσχύων μέγιστον ἐν τοῖς Ἀχαιοῖς 
ἐβούλετο μὲν ἐξ ἀρχῆς εἰς μίαν σύνταξιν ἀγαγεῖν Πελο-
ποννησίους, καὶ τοῦτο τῶν πολλῶν στρατηγιῶν αὐτῷ καὶ 
τῆς μακρᾶς πολιτείας ἦν τέλος, ἡγουμένῳ μόνως ἂν οὕτως 
ἀνεπιχειρήτους ἔσεσθαι τοῖς ἐκτὸς πολεμίοις. ἐπεὶ δὲ 
τῶν ἄλλων σχεδὸν ἁπάντων αὐτῷ προσγεγονότων ἀπελεί- 
ποντο Λακεδαιμόνιοι καὶ Ἠλεῖοι καὶ ὅσοι Λακεδαιμονίοις 
Ἀρκάδων προσεῖχον, ἅμα τῷ τὸν Λεωνίδαν ἀποθανεῖν 
παρηνώχλει τοῖς Ἀρκάσι καὶ περιέκοπτεν αὐτῶν μάλιστα 
τοὺς τοῖς Ἀχαιοῖς ὁμοροῦντας, ἀποπειρώμενος τῶν 
Λακεδαιμονίων καὶ τοῦ Κλεομένους ὡς νέου καὶ ἀπείρου 
καταφρονῶν. 
  Ἐκ τούτου Κλεομένη πρῶτον οἱ ἔφοροι πέμ-
πουσι καταληψόμενον τὸ περὶ τὴν Βέλβιναν Ἀθήναιον· 
ἐμβολὴ δὲ τῆς Λακωνικῆς τὸ χωρίον ἐστί, καὶ τότε πρὸς 
τοὺς Μεγαλοπολίτας ἦν ἐπίδικον. καταλαβόντος δὲ τοῦτο 
καὶ τειχίσαντος τοῦ Κλεομένους, ὁ Ἄρατος οὐθὲν ἐγκαλέ-
σας, ἀλλὰ νυκτὸς ἐκστρατεύσας ἐπεχείρησε Τεγεάταις καὶ 
Ὀρχομενίοις. τῶν δὲ προδοτῶν ἀποδειλιασάντων, ὁ μὲν 
Ἄρατος ἀνεχώρησε λεληθέναι νομίζων, ὁ δὲ Κλεομένης 
εἰρωνείᾳ χρώμενος ἔγραψε πρὸς αὐτόν, ὡς δὴ παρὰ φίλου 
πυνθανόμενος, ποῦ τῆς νυκτὸς ἐξέλθοι. τοῦ δ' ἀντι-
γράψαντος ὡς ἐκεῖνον Βέλβιναν μέλλειν τειχίζειν ἀκούσας 
καταβαίη τοῦτο κωλύσων, πάλιν ὁ Κλεομένης ἐπιστείλας 
τοῦτο μὲν οὕτως ἔχειν ἔφη πεπεῖσθαι· ”τοὺς δὲ φανοὺς καὶ 
τὰς κλίμακας” εἶπεν „εἰ μή τί σοι διαφέρει, γράψον ἡμῖν 
ἐπὶ τί σοι παρηκολούθουν.“ τοῦ δ' Ἀράτου πρὸς τὸ 
σκῶμμα γελάσαντος καὶ πυνθανομένου, ποῖός τις ὁ 
νεανίσκος εἴη, Δαμοκράτης ὁ Λακεδαιμόνιος φυγάς ”εἴ 
τι πράττεις” ἔφη „πρὸς Λακεδαιμονίους, ὥρα σοι ταχύνειν 
πρὸ τοῦ κέντρα φῦσαι τοῦτον τὸν νεοσσόν.“ ἐκ τούτου 
Κλεομένει μεθ' ἱππέων ὀλίγων καὶ πεζῶν τριακοσίων 
ἐν Ἀρκαδίᾳ στρατοπεδευομένῳ προσέταξαν ἀναχωρεῖν οἱ  
ἔφοροι, φοβούμενοι τὸν πόλεμον. ἐπεὶ δ' ἀναχωρήσαντος 
αὐτοῦ Καφύας ἔλαβεν ὁ Ἄρατος, αὖθις ἐξέπεμπον τὸν 
Κλεομένη. λαβόντος δ' αὐτοῦ Μεθύδριον καὶ τὴν Ἀργο-
λικὴν καταδραμόντος, ἐξεστράτευσαν οἱ Ἀχαιοὶ δισμυρίοις 
πεζοῖς καὶ χιλίοις ἱππεῦσιν Ἀριστομάχου στρατηγοῦντος. 
ἀπαντήσαντος δὲ περὶ Παλλάντιον Κλεομένους καὶ 
βουλομένου μάχεσθαι, φοβηθεὶς τὴν τόλμαν ὁ Ἄρατος 
οὐκ εἴασε διακινδυνεῦσαι τὸν στρατηγόν, ἀλλ' ἀπῆλθε, 
λοιδορούμενος μὲν ὑπὸ τῶν Ἀχαιῶν, χλευαζόμενος δὲ καὶ 
καταφρονούμενος ὑπὸ τῶν Λακεδαιμονίων, οὐδὲ πεντα-
κισχιλίων τὸ πλῆθος ὄντων. μέγας οὖν τῷ φρονήματι γεγο-
νὼς ὁ Κλεομένης ἐθρασύνετο πρὸς τοὺς πολίτας, καὶ 
τῶν παλαιῶν τινος αὐτοὺς ἀνεμίμνῃσκε βασιλέως εἰ-
πόντος ὅτι μάτην Λακεδαιμόνιοι πυνθάνονται περὶ τῶν 
πολεμίων, οὐ πόσοι εἰσίν, ἀλλὰ ποῦ εἰσιν. 
  Ἐπεὶ δὲ τοῖς Ἠλείοις πολεμουμένοις ὑπὸ τῶν 
Ἀχαιῶν βοηθήσας, καὶ περὶ τὸ Λύκαιον ἀπιοῦσιν ἤδη τοῖς 
Ἀχαιοῖς ἐπιβαλών, ἅπαν μὲν ἐτρέψατο καὶ διεπτόη-
σεν αὐτῶν τὸ στράτευμα, συχνοὺς δ' ἀνεῖλε καὶ ζῶντας 
ἔλαβεν, ὥστε καὶ περὶ Ἀράτου φήμην ἐκπεσεῖν εἰς τοὺς 
Ἕλληνας ὡς τεθνηκότος, ὁ μὲν Ἄρατος ἄριστα τῷ καιρῷ 
χρησάμενος ἐκ τῆς τροπῆς ἐκείνης εὐθὺς ἐπὶ Μαντί-
νειαν ἦλθε καὶ μηδενὸς ἂν προσδοκήσαντος εἷλε τὴν 
πόλιν καὶ κατέσχε, τῶν δὲ Λακεδαιμονίων παντάπασι 
ταῖς γνώμαις ἀναπεσόντων καὶ τῷ Κλεομένει πρὸς τὰς 
στρατείας ἐνισταμένων, ὥρμησε μεταπέμπεσθαι τὸν  
Ἄγιδος ἀδελφὸν Ἀρχίδαμον ἐκ Μεσσήνης, ᾧ 〈συμ〉βασι-
λεύειν ἀπὸ τῆς ἑτέρας οἰκίας ἦν προσῆκον, οἰόμενος ἀμ-
βλυτέραν τὴν τῶν ἐφόρων ἀρχὴν ἔσεσθαι τῆς βασιλείας 
ἰσορρόπου καὶ ὁλοκλήρου γενομένης. οἱ δ' ἀνῃρηκότες 
πρότερον τὸν Ἆγιν αἰσθόμενοι τοῦτο, καὶ φοβηθέντες μὴ 
δίκην δῶσι τοῦ Ἀρχιδάμου κατελθόντος, ἐδέξαντο μὲν 
αὐτὸν εἰς τὴν πόλιν παραγενόμενον κρύφα καὶ συγκατ-
ῆγον, εὐθὺς δ' ἀπέκτειναν, εἴτ' ἄκοντος τοῦ Κλεομέ-
νους ὡς οἴεται Φύλαρχος (FGrH 81 f 51), εἴτε πει-
σθέντος ὑπὸ τῶν φίλων καὶ προεμένου τὸν ἄνθρωπον 
αὐτοῖς. τῆς γὰρ αἰτίας τὸ πλεῖστον ἐπ' ἐκείνους ἦλθε, 
βεβιάσθαι τὸν Κλεομένη δοκοῦντας. 
  Οὐ μὴν ἀλλὰ κινεῖν εὐθὺς ἐγνωκὼς τὰ κατὰ 
τὴν πόλιν, ἔπεισε τοὺς ἐφόρους χρήμασιν ὅπως αὐτῷ 
ψηφίσωνται στρατείαν. ἐθεράπευσε δὲ καὶ τῶν ἄλλων 
συχνοὺς διὰ τῆς μητρὸς Κρατησικλείας, ἀφειδῶς συγχο-
ρηγούσης καὶ συμφιλοτιμουμένης· ἥ γε καὶ γάμου μὴ 
δεομένη λέγεται διὰ τὸν υἱὸν ἄνδρα λαβεῖν πρωτεύοντα 
δόξῃ καὶ δυνάμει τῶν πολιτῶν. ἐξαγαγὼν δὲ τὴν στρα-
τιάν, καταλαμβάνει τῆς Μεγαλοπολίτιδος χωρίον Λεῦ-
κτρα· καὶ γενομένης πρὸς αὐτὸν ὀξείας τῶν Ἀχαιῶν 
βοηθείας Ἀράτου στρατηγοῦντος, ὑπὸ τὴν πόλιν αὐτὴν 
παραταξάμενος ἡττήθη μέρει τινὶ τοῦ στρατεύματος. 
ἐπεὶ δὲ χαράδραν τινὰ βαθεῖαν οὐκ εἴασε διαβῆναι τοὺς 
Ἀχαιοὺς ὁ Ἄρατος, ἀλλ' ἐπέστησε τὴν δίωξιν, ἀγανακτῶν 
δὲ Λυδιάδας ὁ Μεγαλοπολίτης συνεξώρμησε τοὺς περὶ 
αὑτὸν ἱππεῖς καὶ διώκων εἰς χωρίον ἀμπέλων καὶ τάφρων 
καὶ τειχῶν μεστὸν ἐνσείσας καὶ διασπασθεὶς περὶ ταῦτα 
κακῶς ἀπήλλαττε, κατιδὼν ὁ Κλεομένης ἀνῆκε τοὺς 
Ταραντίνους καὶ τοὺς Κρῆτας ἐπ' αὐτόν, ὑφ' ὧν ὁ Λυδιά- 
δας ἀμυνόμενος εὐρώστως ἔπεσε. πρὸς τοῦτο θαρρήσαντες 
οἱ Λακεδαιμόνιοι μετὰ βοῆς ἐνέβαλον τοῖς Ἀχαιοῖς καὶ 
τροπὴν ὅλου τοῦ στρατεύματος ἐποίησαν. ἀποθανόντων δὲ 
συχνῶν, τοὺς μὲν ἄλλους ὑποσπόνδους ὁ Κλεομένης ἀπ-
έδωκε, τὸν δὲ Λυδιάδα νεκρὸν ἀχθῆναι πρὸς αὑτὸν κελεύ-
σας, κοσμήσας πορφυρίδι καὶ στέφανον ἐπιθεὶς πρὸς τὰς 
πύλας τῶν Μεγαλοπολιτῶν ἀπέστειλεν. οὗτος ἦν Λυδιάδας 
ὁ καταθέμενος τὴν τυραννίδα καὶ τοῖς πολίταις ἀποδοὺς 
τὴν ἐλευθερίαν καὶ τὴν πόλιν προσκομίσας Ἀχαιοῖς. 
  Ἐκ τούτου Κλεομένης μέγα φρονῶν ἤδη καὶ 
πεπεισμένος, ἂν ὡς βούλεται τοῖς πράγμασι χρώμενος 
πολεμῇ πρὸς τοὺς Ἀχαιούς, ῥᾳδίως ἐπικρατήσειν, ἐδί-
δασκε τὸν τῆς μητρὸς ἄνδρα Μεγιστόνουν, ὡς χρὴ τῶν 
ἐφόρων ἀπαλλαγέντας εἰς μέσον θεῖναι τὰ κτήματα τοῖς 
πολίταις καὶ τὴν Σπάρτην ἴσην γενομένην ἐγείρειν καὶ 
προάγειν ἐπὶ τὴν τῆς Ἑλλάδος ἡγεμονίαν. πεισθέντος 
δ' ἐκείνου, δύο τῶν ἄλλων φίλων ἢ τρεῖς προσέλαβε. 
συνέβη δὲ περὶ τὰς ἡμέρας ἐκείνας καὶ τῶν ἐφόρων ἕνα 
κοιμώμενον ἐν Πασιφάας ὄναρ ἰδεῖν θαυμαστόν· ἐδό-
κει γάρ, ἐν ᾧ τόπῳ τοῖς ἐφόροις 〈ἔθος〉 ἐστὶ καθεζομέ-
νοις χρηματίζειν, ἕνα δίφρον κεῖσθαι, τοὺς δὲ τέτταρας 
ἀνῃρῆσθαι, καὶ θαυμάζοντος αὐτοῦ φωνὴν ἐκ τοῦ ἱεροῦ 
γενέσθαι, φράζουσαν ὡς τοῦτο τῇ Σπάρτῃ λῷόν ἐστι. 
ταύτην τὴν ὄψιν διηγουμένου τοῦ ἐφόρου πρὸς τὸν 
Κλεομένη, τὸ μὲν πρῶτον διεταράχθη, καθ' ὑποψίαν 
τινὰ πειράζεσθαι δοκῶν, ὡς δ' ἐπείσθη μὴ ψεύδεσθαι 
τὸν διηγούμενον, ἐθάρρησε. καὶ λαβὼν ὅσους ὑπώπτευε 
μάλιστα τῶν πολιτῶν ἐναντιώσεσθαι πρὸς τὴν πρᾶξιν, 
Ἡραίαν καὶ Ἀσέαν [τὰς] πόλεις ταττομένας ὑπὸ τοῖς  
Ἀχαιοῖς εἷλε, καὶ σῖτον εἰσήγαγεν Ὀρχομενίοις, καὶ 
Μαντινείᾳ παρεστρατοπέδευσε, καὶ ὅλως ἄνω καὶ κάτω 
μακραῖς πορείαις ἀποτρύσας τοὺς Λακεδαιμονίους, ἀπ-
έλιπεν αὐτῶν δεηθέντων τοὺς πολλοὺς ἐν Ἀρκαδίᾳ, τοὺς 
δὲ μισθοφόρους ἔχων αὐτὸς ἐπὶ τὴν Σπάρτην ἐχώρει. 
καὶ καθ' ὁδὸν οἷς ἐπίστευε μάλιστα καλῶς πρὸς αὐτὸν 
ἔχειν ἀνεκοινοῦτο τὴν γνώμην, καὶ προῄει σχέδην, ὡς 
περὶ τὸ δεῖπνον οὖσι τοῖς ἐφόροις ἐπιπέσοι. 
  Γενόμενος δὲ τῆς πόλεως ἐγγύς, Εὐρυκλείδαν 
μὲν εἰς τὸ τῶν ἐφόρων συσσίτιον ἀπέστειλεν ὥς τινα παρ' 
αὐτοῦ λόγον ἀπὸ στρατιᾶς κομίζοντα, Θηρυκίων δὲ καὶ 
Φοῖβις, [καὶ] δύο τῶν συντρόφων τοῦ Κλεομένους, οὓς 
μόθακας καλοῦσιν, ἐπηκολούθουν στρατιώτας ὀλίγους 
ἔχοντες. ἔτι δὲ τοῦ Εὐρυκλείδα διαλεγομένου τοῖς ἐφόροις, 
ἐπιδραμόντες ἐσπασμέναις ταῖς μαχαίραις ἔπαιον αὐτούς. 
ὁ μὲν οὖν πρῶτος Ἀγύλαιος ὡς ἐπλήγη πεσὼν καὶ τε-
θνάναι δόξας, ἀτρέμα συναγαγὼν καὶ παρέλκων ἑαυτὸν 
ἐκ τοῦ οἰκήματος ἔλαθεν εἴς τι δωμάτιον εἰσερπύσας 
μικρόν, ὃ Φόβου μὲν ἦν ἱερόν, ἄλλως δὲ κεκλεισμένον 
ἀεὶ τότ' [δὲ] ἐκ τύχης ἀνεῳγμένον ἐτύγχανεν. εἰς τοῦ-
το συνεισενεγκὼν ἑαυτὸν ἀπέκλεισε τὸ θύριον. οἱ δὲ 
τέσσαρες ἀνῃρέθησαν καὶ τῶν ἐπιβοηθούντων αὐτοῖς 
〈οὐ〉 πλείονες ἢ δέκα. τοὺς γὰρ ἡσυχίαν ἄγοντας οὐκ 
ἔκτεινον, οὐδὲ τοὺς ἀπιόντας ἐκ τῆς πόλεως ἐκώλυον. 
ἐφείσαντο δὲ καὶ τοῦ Ἀγυλαίου μεθ' ἡμέραν ἐκ τοῦ 
ἱεροῦ προελθόντος. 
  Ἔστι δὲ Λακεδαιμονίοις οὐ Φόβου μόνον, ἀλλὰ 
καὶ Θανάτου καὶ Γέλωτος καὶ τοιούτων ἄλλων παθημά- 
των ἱερά. τιμῶσι δὲ τὸν Φόβον οὐχ ὥσπερ οὓς ἀπο-
τρέπονται δαίμονας ἡγούμενοι βλαβερόν, ἀλλὰ τὴν πο-
λιτείαν μάλιστα συνέχεσθαι φόβῳ νομίζοντες. διὸ καὶ 
προεκήρυττον οἱ ἔφοροι τοῖς πολίταις εἰς τὴν ἀρχὴν εἰσ-
ιόντες, ὡς Ἀριστοτέλης (fr. 539 R.) φησί, κείρεσθαι τὸν 
μύστακα καὶ προσέχειν τοῖς νόμοις, ἵνα μὴ χαλεποὶ ὦσιν 
αὐτοῖς, τὸ τοῦ μύστακος οἶμαι προτείνοντες, ὅπως καὶ 
περὶ τὰ μικρότατα τοὺς νέους πειθαρχεῖν ἐθίζωσι. καὶ 
τὴν ἀνδρείαν δέ μοι δοκοῦσιν οὐκ ἀφοβίαν, ἀλλὰ φόβον 
ψόγου καὶ δέος ἀδοξίας οἱ παλαιοὶ νομίζειν. οἱ γὰρ δειλό-
τατοι πρὸς τοὺς νόμους θαρραλεώτατοι πρὸς τοὺς πολε-
μίους εἰσί, καὶ τὸ παθεῖν ἥκιστα δεδίασιν οἱ μάλιστα 
φοβούμενοι τὸ κακῶς ἀκοῦσαι. διὸ καὶ καλῶς ὁ εἰπών 
(EGF p. 30 Kinkel)· 
 
            ἵνα γὰρ δέος, ἔνθα καὶ αἰδώς· 
 
καὶ Ὅμηρος (Il. 3, 172)· 
 
        αἰδοῖός τέ μοί ἐσσι φίλε ἑκυρὲ δεινός τε· 
 
καί (Il. 4, 431)· 
 
        σιγῇ δειδιότες σημάντορας. 
 
τὸ γὰρ αἰσχύνεσθαι μάλιστα συμβαίνει πρὸς οὓς καὶ 
τὸ δεδοικέναι τοῖς πολλοῖς. διὸ καὶ παρὰ τὸ τῶν ἐφόρων 
συσσίτιον τὸν Φόβον ἵδρυνται Λακεδαιμόνιοι, μοναρχίας 
ἐγγυτάτω κατασκευασάμενοι τὸ ἀρχεῖον. 
  Ὁ δ' οὖν Κλεομένης ἡμέρας γενομένης προ-
έγραψεν ὀγδοήκοντα τῶν πολιτῶν, οὓς ἔδει μεταστῆναι,  
καὶ τοὺς δίφρους ἀνεῖλε τῶν ἐφόρων πλὴν ἑνός, ἐν ᾧ 
καθήμενος ἔμελλεν αὐτὸς χρηματίζειν. ἐκκλησίαν δὲ 
ποιήσας ἀπελογεῖτο περὶ τῶν πεπραγμένων. ἔφη γὰρ 
ὑπὸ τοῦ Λυκούργου τοῖς βασιλεῦσι συμμειχθῆναι τοὺς 
γέροντας, καὶ πολὺν χρόνον οὕτω διοικεῖσθαι τὴν πόλιν, 
οὐδὲν ἑτέρας ἀρχῆς δεομένην· ὕστερον δὲ τοῦ πρὸς 
Μεσσηνίους πολέμου μακροῦ γενομένου, τοὺς βασιλεῖς 
διὰ τὰς στρατείας ἀσχόλους ὄντας αὐτοὺς πρὸς τὸ κρί-
νειν αἱρεῖσθαί τινας ἐκ τῶν φίλων καὶ ἀπολείπειν τοῖς 
πολίταις ἀνθ' ἑαυτῶν, ἐφόρους προσαγορευθέντας· καὶ 
διατελεῖν γε τούτους τὸ πρῶτον ὑπηρέτας τῶν βασι-
λέων ὄντας, εἶτα κατὰ μικρὸν εἰς ἑαυτοὺς τὴν ἐξουσίαν 
ἐπιστρέφοντας, [καὶ] οὕτως λαθεῖν ἴδιον ἀρχεῖον κατα-
σκευασαμένους. σημεῖον δὲ τούτου τὸ μέχρι νῦν μεταπεμπο-
μένων τὸν βασιλέα τῶν ἐφόρων τὸ πρῶτον ἀντιλέγειν καὶ 
τὸ δεύτερον, τὸ δὲ τρίτον καλούντων ἀναστάντα βαδίζειν 
πρὸς αὐτούς· καὶ τὸν πρῶτον ἐπισφοδρύναντα τὴν ἀρχὴν 
καὶ ἀνατεινάμενον Ἀστερωπὸν ἡλικίαις ὕστερον πολλαῖς 
ἔφορον γενέσθαι. μετριάζοντας μὲν οὖν αὐτούς, ἔφη, κρεῖτ-
τον ἦν ὑπομένειν, ἐξουσίᾳ δ' ἐπιθέτῳ τὴν πάτριον κατα-
λύοντας ἀρχήν, ὥστε τῶν βασιλέων τοὺς μὲν ἐξελαύνειν, 
τοὺς δ' ἀποκτιννύειν ἀκρίτους, ἀπειλεῖν δὲ τοῖς ποθοῦσιν 
αὖθις ἐπιδεῖν τὴν καλλίστην καὶ θειοτάτην ἐν Σπάρτῃ κατά-
στασιν, οὐκ ἀνεκτόν. εἰ μὲν οὖν δυνατὸν ἦν ἄνευ σφαγῆς 
ἀπαλλάξαι τὰς ἐπεισάκτους τῆς Λακεδαίμονος κῆρας, 
τρυφὰς καὶ πολυτελείας καὶ χρέα καὶ δανεισμοὺς καὶ τὰ 
πρεσβύτερα τούτων κακά, πενίαν καὶ πλοῦτον, εὐτυχέ-
στατον ἂν ἡγεῖσθαι πάντων βασιλέων ἑαυτόν, ὥσπερ 
ἰατρὸν ἀνωδύνως ἰασάμενον τὴν πατρίδα· νῦν δὲ τῆς 
ἀνάγκης ἔχειν συγγνώμονα τὸν Λυκοῦργον, ὃς οὔτε  
βασιλεὺς ὢν οὔτ' ἄρχων, ἰδιώτης δέ, βασιλεύειν ἐπιχειρῶν 
ἐν τοῖς ὅπλοις προῆλθεν εἰς ἀγοράν, ὥστε δείσαντα τὸν 
βασιλέα Χάριλλον ἐπὶ βωμὸν καταφυγεῖν. ἀλλ' ἐκεῖνον μὲν 
ὄντα χρηστὸν καὶ φιλόπατριν ταχὺ τῷ Λυκούργῳ τῶν 
πραττομένων μετασχεῖν καὶ τὴν μεταβολὴν δέξασθαι 
τῆς πολιτείας, ἔργῳ δὲ μαρτυρῆσαι τὸν Λυκοῦργον, ὅτι 
πολιτείαν μεταβαλεῖν ἄνευ βίας καὶ φόβου χαλεπόν ἐστιν· 
οἷς αὑτὸν ἔφη μετριώτατα κεχρῆσθαι, τοὺς ἐνισταμένους 
τῇ σωτηρίᾳ τῆς Λακεδαίμονος ἐκποδὼν ποιησάμενον. τοῖς 
δ' ἄλλοις ἔφη πᾶσι τήν τε γῆν ἅπασαν εἰς μέσον τιθέναι, καὶ 
χρεῶν τοὺς ὀφείλοντας ἀπαλλάττειν, καὶ τῶν ξένων κρίσιν 
ποιεῖν καὶ δοκιμασίαν, ὅπως οἱ κράτιστοι γενόμενοι 
Σπαρτιᾶται σῴζωσι τὴν πόλιν τοῖς ὅπλοις, καὶ παυσώμεθα 
τὴν Λακωνικὴν Αἰτωλῶν καὶ Ἰλλυριῶν λείαν οὖσαν 
ἐρημίᾳ τῶν ἀμυνόντων ἐφορῶντες. 
  Ἐκ τούτου πρῶτον μὲν αὐτὸς εἰς μέσον τὴν 
οὐσίαν ἔθηκε, καὶ Μεγιστόνους ὁ πατρῳὸς αὐτοῦ καὶ τῶν 
ἄλλων φίλων ἕκαστος, ἔπειτα καὶ οἱ λοιποὶ πολῖται 
πάντες, ἡ δὲ χώρα διενεμήθη. κλῆρον δὲ καὶ τῶν ὑπ' 
αὐτοῦ γεγονότων φυγάδων ἀπένειμεν ἑκάστῳ, καὶ 
κατάξειν ἅπαντας ὡμολόγησε τῶν πραγμάτων ἐν ἡσυχίᾳ 
γενομένων. ἀναπληρώσας δὲ τὸ πολίτευμα τοῖς χαρι-
εστάτοις τῶν περιοίκων, ὁπλίτας τετρακισχιλίους ἐποίησε, 
καὶ διδάξας αὐτοὺς ἀντὶ δόρατος χρῆσθαι σαρίσῃ δι' ἀμ-
φοτέρων καὶ τὴν ἀσπίδα φορεῖν δι' ὀχάνης, μὴ διὰ πόρ-
πακος, ἐπὶ τὴν παιδείαν τῶν νέων ἐτράπη καὶ τὴν λε-
γομένην ἀγωγήν· ἧς τὰ πλεῖστα παρὼν ὁ Σφαῖρος 
(SVF I 140) αὐτῷ συγκαθίστη, ταχὺ τὸν προσήκοντα  
τῶν τε γυμνασίων καὶ τῶν συσσιτίων κόσμον ἀναλαμ-
βανόντων, καὶ συστελλομένων ὀλίγων μὲν ὑπ' ἀνάγκης, 
ἑκουσίως δὲ τῶν πλείστων εἰς τὴν εὐτελῆ καὶ Λακωνι-
κὴν ἐκείνην δίαιταν. ὅμως δὲ τὸ τῆς μοναρχίας ὄνομα 
παραμυθούμενος ἀπέδειξε μεθ' ἑαυτοῦ βασιλέα τὸν ἀδελ-
φὸν Εὐκλείδαν. καὶ τότε μόνον Σπαρτιάταις ἐκ μιᾶς 
οἰκίας συνέβη δύο σχεῖν βασιλέας. 
  Αἰσθόμενος δὲ τοὺς Ἀχαιοὺς καὶ τὸν Ἄρα-
τον, ὡς ἐπισφαλῶς αὐτῷ τῶν πραγμάτων ἐχόντων διὰ 
τὸν νεωτερισμόν, οὐκ ἂν οἰομένους προελθεῖν ἔξω τῆς 
Λακεδαίμονος οὐδ' ἀπολιπεῖν μετέωρον ἐν κινήματι τη-
λικούτῳ τὴν πόλιν, οὐκ ἀγεννὲς οὐδ' ἄχρηστον ἡγήσατο 
τὴν [ἐπιθυμίαν καὶ] προθυμίαν τοῦ στρατεύματος ἐπι-
δεῖξαι τοῖς πολεμίοις. ἐμβαλὼν οὖν εἰς τὴν Μεγαλο-
πολιτικήν, ὠφελείας τε μεγάλας ἤθροισε καὶ φθορὰν 
πολλὴν ἀπειργάσατο τῆς χώρας. τέλος δὲ τοὺς περὶ τὸν 
Διόνυσον τεχνίτας ἐκ Μεσσήνης διαπορευομένους λα-
βών, καὶ πηξάμενος θέατρον ἐν τῇ πολεμίᾳ καὶ προθεὶς 
ἀπὸ τετταράκοντα μνῶν ἀγῶνα, μίαν ἡμέραν ἐθεᾶτο 
καθήμενος, οὐ δεόμενος θέας, ἀλλ' οἷον ἐντρυφῶν τοῖς 
πολεμίοις καὶ περιουσίαν τινὰ τοῦ κρατεῖν πολὺ τῷ 
καταφρονεῖν ἐπιδεικνύμενος. ἐπεὶ ἄλλως γε τῶν Ἑλλη-
νικῶν καὶ βασιλικῶν στρατευμάτων ἐκεῖνο μόνον οὐ 
μίμους παρακολουθοῦντας εἶχεν, οὐ θαυματοποιούς, οὐκ 
ὀρχηστρίδας, οὐ ψαλτρίας, ἀλλὰ πάσης ἀκολασίας καὶ 
βωμολοχίας καὶ πανηγυρισμοῦ καθαρὸν ἦν, τὰ μὲν 
πολλὰ μελετώντων τῶν νέων καὶ τῶν πρεσβυτέρων δι-
δασκόντων, τὰς δὲ παιδιὰς ὁπότε σχολάζοιεν ταῖς συν-
ήθεσιν εὐτραπελίαις καὶ τῷ λέγειν τι χαρίεν καὶ Λα- 
κωνικὸν πρὸς ἀλλήλους διατιθεμένων. ἣν δ' ἔχει τὸ τοι-
οῦτον τῆς παιδιᾶς εἶδος ὠφέλειαν, ἐν τῷ Λυκούργου 
βίῳ (c. 12. 19) γέγραπται. 
  Πάντων δ' αὐτὸς ἐγίγνετο διδάσκαλος, εὐτελῆ 
καὶ ἀφελῆ καὶ φορτικὸν οὐδὲν οὐδ' ὑπὲρ τοὺς πολλοὺς 
ἔχοντα τὸν ἑαυτοῦ βίον ὥσπερ παράδειγμα σωφροσύνης ἐν 
μέσῳ θέμενος· ὃ καὶ πρὸς τὰς Ἑλληνικὰς πράξεις ῥοπήν 
τινα παρέσχεν αὐτῷ. τοῖς μὲν γὰρ ἄλλοις ἐντυγχάνοντες 
οἱ ἄνθρωποι βασιλεῦσιν οὐχ οὕτω κατεπλήττοντο τοὺς 
πλούτους καὶ τὰς πολυτελείας, ὡς ἐβδελύττοντο τὴν 
ὑπεροψίαν αὐτῶν καὶ τὸν ὄγκον, ἐπαχθῶς καὶ τραχέως 
προσφερομένων τοῖς ἐντυγχάνουσι· πρὸς δὲ Κλεομένη 
βαδίζοντες, ὄντα τε δὴ βασιλέα καὶ καλούμενον, εἶθ' 
ὁρῶντες οὐ πορφύρας τινὰς οὐδὲ χλαίνας περὶ αὐτὸν οὐδὲ 
κλινιδίων καὶ φορείων κατασκευάς, οὐδ' ὑπ' ἀγγέλων 
ὄχλου καὶ θυρωρῶν ἢ διὰ γραμματέων χρηματίζοντα 
χαλεπῶς καὶ μόλις, ἀλλ' αὐτὸν ἐν ἱματίῳ τῷ τυχόντι πρὸς 
τὰς δεξιώσεις ἀπαντῶντα καὶ διαλεγόμενον καὶ σχολάζοντα 
τοῖς χρῄζουσιν ἱλαρῶς καὶ φιλανθρώπως, ἐκηλοῦντο καὶ 
κατεδημαγωγοῦντο καὶ μόνον ἀφ' Ἡρακλέους ἐκεῖνον 
ἔφασαν γεγονέναι. τῶν δὲ δείπνων αὐτοῦ τὸ μὲν καθ-
ημερινὸν ἦν ἐν τρικλίνῳ σφόδρα συνεσταλμένον καὶ 
Λακωνικόν· εἰ δὲ πρέσβεις ἢ ξένους δέχοιτο, δύο μὲν 
ἄλλαι προσπαρεβάλλοντο κλῖναι, μικρῷ δὲ μᾶλλον οἱ 
ὑπηρέται τὴν τράπεζαν ἐπελάμπρυνον, οὐ καρυκείαις 
τισὶν οὐδὲ πέμμασιν, ἀλλ' ὥστ' ἀφθονωτέρας εἶναι τὰς 
παραθέσεις καὶ φιλανθρωπότερον τὸν οἶνον. καὶ γὰρ 
ἐπετίμησέ τινι τῶν φίλων, ἀκούσας ὅτι ξένους ἑστιῶν 
ζωμὸν αὐτοῖς μέλανα καὶ μάζαν ὥσπερ ἔθος ἦν ἐν τοῖς  
φιδιτίοις παρέθηκεν· οὐ γὰρ ἔφη δεῖν ἐν τούτοις οὐδὲ 
πρὸς τοὺς ξένους λίαν ἀκριβῶς λακωνίζειν. ἀπαρθείσης 
δὲ τῆς τραπέζης, εἰσεκομίζετο τρίπους κρατῆρα χαλκοῦν 
ἔχων οἴνου μεστὸν καὶ φιάλας ἀργυρᾶς δικοτύλους δύο 
καὶ ποτήρια τῶν ἀργυρῶν ὀλίγα παντάπασιν, ἐξ ὧν 
ἔπινεν ὁ βουλόμενος, ἄκοντι δ' οὐδεὶς ποτήριον προσ-
έφερεν. ἀκρόαμα δ' οὔτ' ἦν οὔτ' ἐπεζητεῖτο· 〈δι〉επαιδ-
αγώγει γὰρ αὐτὸς ὁμιλίᾳ τὸν πότον, τὰ μὲν ἐρωτῶν, τὰ 
δὲ διηγούμενος, οὔτε τὴν σπουδὴν ἀηδῆ τῶν λόγων τήν 
τε παιδιὰν ἐπίχαριν καὶ ἀσόλοικον ἐχόντων. ἃς μὲν γὰρ 
οἱ λοιποὶ τῶν βασιλέων ἐπὶ τοὺς ἀνθρώπους θήρας 
ἐποιοῦντο, χρήμασι καὶ δωρεαῖς δελεάζοντες αὐτοὺς καὶ 
διαφθείροντες, ἀτέχνους καὶ ἀδίκους ἐνόμιζεν εἶναι· τὸ 
δ' ὁμιλίᾳ καὶ λόγῳ χάριν ἔχοντι καὶ πίστιν οἰκειοῦσθαι 
καὶ προσάγεσθαι τοὺς ἐντυγχάνοντας ἐφαίνετο κάλλι-
στον αὐτῷ καὶ βασιλικώτατον, ὡς οὐδενὶ φίλου διαφέ-
ροντα μισθωτὸν ἢ τῷ τὸν μὲν ἤθει καὶ λόγῳ, τὸν δ' ὑπὸ 
χρημάτων ἁλίσκεσθαι. 
  Πρῶτον μὲν οὖν οἱ Μαντινεῖς αὐτὸν ἐπηγά-
γοντο, καὶ νύκτωρ εἰς τὴν πόλιν παρεισπεσόντι τὴν 
φρουρὰν τῶν Ἀχαιῶν συνεκβαλόντες ἐνεχείρισαν αὑτούς. 
ὁ δὲ καὶ τοὺς νόμους αὐτοῖς καὶ τὴν πολιτείαν ἀποδούς, 
αὐθημερὸν ἀπῆλθεν εἰς Τεγέαν. ὀλίγῳ δ' ὕστερον ἐκ-
περιελθὼν δι' Ἀρκαδίας κατέβαινεν ἐπὶ τὰς Ἀχαϊκὰς 
Φαράς, βουλόμενος ἢ μάχην θέσθαι πρὸς τοὺς Ἀχαιοὺς 
ἢ διαβάλλειν τὸν Ἄρατον ὡς ἀποδιδράσκοντα καὶ προ-
ιέμενον αὐτῷ τὴν χώραν. ἐστρατήγει μὲν γὰρ Ὑπερβατᾶς  
τότε, τοῦ δ' Ἀράτου τὸ πᾶν ἦν κράτος ἐν τοῖς Ἀχαιοῖς. 
ἐξελθόντων δὲ πανδημεὶ τῶν Ἀχαιῶν καὶ στρατοπεδευ-
σαμένων ἐν Δύμαις περὶ τὸ Ἑκατόμβαιον, ἐπελθὼν ὁ 
Κλεομένης ἔδοξε μὲν οὐ καλῶς ἐν μέσῳ τῆς τε Δυμαίων 
πόλεως πολεμίας οὔσης καὶ τοῦ στρατεύματος τῶν Ἀχαιῶν 
αὐλίσασθαι, τολμηρῶς δὲ προκαλούμενος τοὺς Ἀχαιοὺς 
ἠνάγκασε συμβαλεῖν, καὶ νικήσας κατὰ κράτος καὶ τρε-
ψάμενος τὴν φάλαγγα, πολλοὺς μὲν ἐν τῇ μάχῃ διέφθει-
ρεν αὐτῶν, πολλῶν δὲ καὶ ζώντων ἐκυρίευσεν, ἐπελθὼν 
δὲ Λάγγωνι καὶ τῶν Ἀχαιῶν τοὺς φρουροῦντας ἐξελάσας, 
ἀπέδωκεν Ἠλείοις τὴν πόλιν. 
  Οὕτω δὲ συντετριμμένοις τοῖς Ἀχαιοῖς ὁ μὲν 
Ἄρατος, εἰωθὼς παρ' ἐνιαυτὸν ἀεὶ στρατηγεῖν, ἀπεί-
πατο τὴν ἀρχὴν καὶ παρῃτήσατο καλούντων καὶ δεομέ-
νων, οὐ καλῶς οἷον ἐν χειμῶνι πραγμάτων μείζονι μεθ-
εὶς ἑτέρῳ τὸν οἴακα καὶ προέμενος τὴν ἐξουσίαν. ὁ δὲ 
Κλεομένης πρῶτον μὲν 〈οὐ〉 μέτρια τοῖς Ἀχαιῶν ἐδόκει 
πρέσβεσιν ἐπιτάττειν, ἑτέρους δὲ πεμπ〈όντ〉ων ἐκέλευεν 
αὐτῷ παραδιδόναι τὴν ἡγεμονίαν, ὡς τἆλλα μὴ διοισόμενος 
πρὸς αὐτούς, ἀλλὰ καὶ τοὺς αἰχμαλώτους εὐθὺς ἀπο-
δώσων καὶ τὰ χωρία. βουλομένων δὲ τῶν Ἀχαιῶν ἐπὶ 
τούτοις δέχεσθαι τὰς διαλύσεις καὶ τὸν Κλεομένη κα-
λούντων εἰς Λέρναν, ὅπου τὴν ἐκκλησίαν ἔμελλον ἔχειν, 
ἔτυχε τὸν Κλεομένη συντόνως ὁδεύσαντα καὶ χρησάμενον 
ὑδροποσίᾳ παρὰ καιρὸν αἵματος πλῆθος ἀνενεγκεῖν 
καὶ τὴν φωνὴν ἀποκοπῆναι. διὸ τῶν μὲν αἰχμαλώτων 
ἀπέπεμψε τοῖς Ἀχαιοῖς τοὺς ἐπιφανεστάτους, τὸν δὲ 
σύλλογον ὑπερθέμενος ἀνεχώρησεν εἰς Λακεδαίμονα.  
  Τοῦτο διελυμήνατο τὰ πράγματα τῆς Ἑλλά-
δος, ἁμῶς γέ πως ἐκ τῶν παρόντων ἀναλαβεῖν αὑτὴν ἔτι 
καὶ διαφυγεῖν τὴν Μακεδόνων ὕβριν καὶ πλεονεξίαν 
δυναμένης. ὁ γὰρ Ἄρατος, εἴτ' ἀπιστίᾳ καὶ φόβῳ τοῦ 
Κλεομένους, εἴτε φθονῶν εὐτυχοῦντι παρ' ἐλπίδα καὶ 
νομίζων, ἔτη τρία καὶ τριάκοντα πρωτεύοντος αὐτοῦ, 
δεινὸν εἶναι τὴν δόξαν ἅμα καὶ τὴν δύναμιν ἐπιφύντα 
νέον ἄνδρα καθελεῖν καὶ παραλαβεῖν πραγμάτων ηὐξη-
μένων ὑπ' αὐτοῦ καὶ κεκρατημένων χρόνον τοσοῦτον 
ἀρχήν, πρῶτον μὲν ἐπειρᾶτο τοὺς Ἀχαιοὺς παραβιάζε-
σθαι καὶ διακωλύειν· ὡς δ' οὐ προσεῖχον αὐτῷ, τοῦ 
Κλεομένους ἐκπεπληγμένοι τὸ θράσος, ἀλλὰ καὶ δικαίαν 
ἐποιοῦντο τὴν ἀξίωσιν τῶν Λακεδαιμονίων εἰς τὸ πά-
τριον σχῆμα κοσμούντων τὴν Πελοπόννησον, τρέπεται 
πρὸς ἔργον οὐδενὶ μὲν τῶν Ἑλλήνων προσῆκον, αἴσχι-
στον δ' ἐκείνῳ καὶ τῶν πεπραγμένων ὑπ' αὐτοῦ καὶ 
πεπολιτευμένων ἀναξιώτατον, Ἀντίγονον ἐπὶ τὴν Ἑλ-
λάδα καλεῖν καὶ Μακεδόνων ἐμπιπλάναι τὴν Πελοπόν-
νησον, οὓς αὐτὸς ἐκ Πελοποννήσου μειράκιον ὢν ἐξ-
ήλασεν, ἐλευθερώσας τὸν Ἀκροκόρινθον, καὶ πᾶσι μὲν 
τοῖς βασιλεῦσιν ὕποπτος καὶ διάφορος γενόμενος, του-
τονὶ δ' αὐτὸν Ἀντίγονον εἰρηκὼς κακὰ μυρία δι' ὧν 
ἀπολέλοιπεν ὑπομνημάτων (FGrH 231 F 4b). καίτοι 
πολλὰ παθεῖν καὶ παραβαλέσθαι φησὶν αὐτὸς ὑπὲρ Ἀθη-
ναίων, ὅπως ἡ πόλις ἀπαλλαγείη φρουρᾶς καὶ Μακε-
δόνων· εἶτα τούτους ἐπὶ τὴν πατρίδα καὶ τὴν ἑστίαν 
τὴν ἑαυτοῦ μεθ' ὅπλων εἰσήγαγεν ἄχρι τῆς γυναικωνί-
τιδος· τὸν δ' ἀφ' Ἡρακλέους γεγονότα καὶ βασιλεύοντα 
Σπαρτιατῶν καὶ τὴν πάτριον πολιτείαν, ὥσπερ ἁρμο- 
νίαν ἐκλελυμένην, ἀνακρουόμενον αὖθις ἐπὶ τὸν σώφρονα 
καὶ Δώριον ἐκεῖνον τοῦ Λυκούργου νόμον καὶ βίον, οὐκ 
ἠξίου Σικυωνίων ἡγεμόνα καὶ Τριταιέων γράφεσθαι· 
φεύγων δὲ τὴν μάζαν καὶ τὸν τρίβωνα, καὶ τὸ δεινότατον 
ὧν κατηγόρει Κλεομένους, ἀναίρεσιν πλούτου καὶ πενίας 
ἐπανόρθωσιν, διαδήματι καὶ πορφύρᾳ καὶ Μακεδονικοῖς 
καὶ σατραπικοῖς προστάγμασιν ὑπέρριψε μετὰ τῆς 
Ἀχαΐας αὑτόν, ἵνα μὴ Κλεομένει ποιεῖν δοκῇ τὸ προστατ-
τόμενον, Ἀντιγόνεια θύων καὶ παιᾶνας ᾄδων αὐτὸς 
ἐστεφανωμένος εἰς ἄνθρωπον ὑπὸ φθόης κατασηπόμενον. 
ἀλλὰ ταῦτα μὲν οὐκ Ἀράτου βουλόμενοι κατηγορεῖν 
γράφομεν—ἐν πολλοῖς γὰρ ὁ ἀνὴρ οὗτος Ἑλληνικὸς 
γέγονε καὶ μέγας—, οἰκτίροντες δὲ τῆς ἀνθρωπίνης 
φύσεως τὴν ἀσθένειαν, εἰ μηδ' ἐν ἤθεσιν οὕτως ἀξιολόγοις 
καὶ διαφόροις πρὸς ἀρετὴν ἐκφέρειν δύναται τὸ καλὸν 
ἀνεμέσητον. 
  Ἐλθόντων δὲ 〈τῶν〉 Ἀχαιῶν εἰς Ἄργος αὖθις ἐπὶ 
τὸν σύλλογον, καὶ τοῦ Κλεομένους ἐκ Τεγέας καταβεβη-
κότος, ἐλπὶς ἦν πολλὴ τῶν ἀνθρώπων ἔσεσθαι τὴν διά-
λυσιν. ὁ δ' Ἄρατος, ἤδη διωμολογημένων αὐτῷ πρὸς 
τὸν Ἀντίγονον τῶν μεγίστων, φοβούμενος τὸν Κλεομένη 
μὴ πάντα διαπράξηται καθομιλήσας τὸ πλῆθος ἢ καὶ 
βιασάμενος, ἠξίου λαβόντα τριακοσίους ὁμήρους μόνον 
εἰσιέναι πρὸς αὐτούς, ἢ κατὰ γυμνάσιον ἔξωθεν τὸ 
Κυλλαράβιον προσελθόντα μετὰ τῆς δυνάμεως δια-
λέγεσθαι. ταῦτ' ἀκούσας ὁ Κλεομένης ἄδικα πάσχειν 
ἔφασκε· δεῖν γὰρ εὐθὺς αὐτῷ τότε προειπεῖν, οὐ νῦν, 
ἥκοντος ἐπὶ τὰς θύρας τὰς ἐκείνων, ἀπιστεῖν καὶ ἀπ-
ελαύνειν. γράψας δὲ περὶ τούτων ἐπιστολὴν πρὸς τοὺς  
Ἀχαιούς, ἧς ἦν τὸ πλεῖστον Ἀράτου κατηγορία, πολλὰ 
δὲ καὶ τοῦ Ἀράτου λοιδορήσαντος αὐτὸν πρὸς τὸ πλῆ-
θος, ἀνέζευξε διὰ ταχέων καὶ κήρυκα πόλεμον προεροῦντα 
τοῖς Ἀχαιοῖς ἔπεμψεν, οὐκ εἰς Ἄργος, ἀλλ' εἰς Αἴγιον, 
ὥς φησιν Ἄρτος (FGrH 231 F 5), ὅπως φθάσῃ τὴν 
παρασκευὴν αὐτῶν. ἐγεγόνει δὲ κίνημα τῶν Ἀχαιῶν, καὶ 
πρὸς ἀπόστασιν ὥρμησαν αἱ πόλεις, τῶν μὲν δήμων νομήν 
τε χώρας καὶ χρεῶν ἀποκοπὰς ἐλπισάντων, τῶν δὲ πρώ-
των πολλαχοῦ βαρυνομένων τὸν Ἄρατον, ἐνίων δὲ καὶ 
δι' ὀργῆς ἐχόντων ὡς ἐπάγοντα τῇ Πελοποννήσῳ Μα-
κεδόνας. διὸ τούτοις ἐπαρθεὶς ὁ Κλεομένης εἰς Ἀχαΐαν 
ἐνέβαλε· καὶ πρῶτον μὲν εἷλε Πελλήνην ἐξαπίνης ἐπι-
πεσὼν καὶ τοὺς φρουροῦντας ἐξέβαλε [μετὰ] τῶν Ἀχαιῶν· 
μετὰ δὲ ταῦτα Φενεὸν προσηγάγετο καὶ Πεντέλειον. 
ἐπεὶ δὲ φοβηθέντες οἱ Ἀχαιοὶ προδοσίαν τινὰ πραττο-
μένην ἐν Κορίνθῳ καὶ Σικυῶνι τοὺς ἱππεῖς καὶ τοὺς 
ξένους ἀπέστειλαν ἐξ Ἄργους ἐκεῖ παραφυλάξοντας, 
αὐτοὶ δὲ τὰ Νέμεια καταβάντες εἰς Ἄργος ἦγον, ἐλπί-
σας, ὅπερ ἦν, ὁ Κλεομένης ὄχλου πανηγυρικοῦ καὶ θεα-
τῶν τὴν πόλιν γέμουσαν ἀπροσδοκήτως ἐπελθὼν μᾶλ-
λον ταράξειν, νυκτὸς ἦγε πρὸς τὰ τείχη τὸ στράτευμα, 
καὶ τὸν περὶ τὴν Ἀσπίδα τόπον καταλαβὼν ὑπὲρ τοῦ 
θεάτρου χαλεπὸν ὄντα καὶ δυσπρόσοδον, οὕτως τοὺς 
ἀνθρώπους ἐξέπληξεν, ὥστε μηδένα τραπέσθαι πρὸς ἀλ-
κήν, ἀλλὰ καὶ φρουρὰν λαβεῖν καὶ δοῦναι τῶν πολιτῶν 
ὁμήρους εἴκοσι καὶ γενέσθαι συμμάχους Λακεδαιμονίων, 
ἔχοντος ἐκείνου τὴν ἡγεμονίαν. 
  Οὐ μικρὸν οὖν τοῦτο καὶ πρὸς δόξαν αὐτῷ καὶ 
δύναμιν ὑπῆρχεν. οὔτε γὰρ οἱ πάλαι βασιλεῖς Λακεδαι-
μονίων πολλὰ πραγματευσάμενοι προσαγαγέσθαι τὸ  
Ἄργος βεβαίως ἠδυνήθησαν, ὅ τε δεινότατος τῶν στρατη-
γῶν Πύρρος εἰσελθὼν καὶ βιασάμενος οὐ κατέσχε τὴν 
πόλιν, ἀλλ' ἀπέθανε, καὶ πολὺ συνδιεφθάρη μέρος αὐτῷ 
τῆς δυνάμεως. ὅθεν ἐθαύμαζον τὴν ὀξύτητα καὶ διάνοιαν 
τοῦ Κλεομένους· καὶ οἱ πρότερον αὐτοῦ τὸν Σόλωνα καὶ 
τὸν Λυκοῦργον ἀπομιμήσασθαι φάσκοντος ἐν τῇ τῶν 
χρεῶν ἀφέσει καὶ τῇ τῶν κτημάτων ἐξισώσει καταγε-
λῶντες, τότε παντελῶς ἐπείθοντο τοῦτον αἴτιον γεγονέναι 
τῆς περὶ τοὺς Σπαρτιάτας μεταβολῆς. οὕτω γὰρ ἔπραττον 
τὸ πρὶν ταπεινὰ καὶ βοηθεῖν αὑτοῖς ἀδυνάτως εἶχον, ὥστε 
πέντε μυριάδας ἀνδραπόδων ἐμβαλόντας εἰς τὴν Λα-
κωνικὴν Αἰτωλοὺς ἀπαγαγεῖν, ὅτε φασὶν εἰπεῖν τινα τῶν 
πρεσβυτέρων Σπαρτιατῶν, ὡς ὤνησαν οἱ πολέμιοι τὴν 
Λακωνικὴν ἀποκουφίσαντες. ὀλίγου δὲ χρόνου διελθόντος, 
ἁψάμενοι μόνον τῶν πατρίων ἐθῶν καὶ καταστάντες εἰς 
ἴχνος ἐκείνης τῆς ἀγωγῆς, ὥσπερ παρόντι καὶ συμπολι-
τευομένῳ τῷ Λυκούργῳ πολλὴν ἐπίδειξιν ἀνδρείας ἐποι-
οῦντο καὶ πειθαρχίας, τὴν τῆς Ἑλλάδος ἀναλαμβάνοντες 
ἡγεμονίαν τῇ Λακεδαίμονι καὶ ἀνακτώμενοι τὴν Πελο-
πόννησον. 
  Ἑαλωκότος δ' Ἄργους καὶ κατόπιν εὐθὺς 
προσθεμένων τῷ Κλεομένει Κλεωνῶν καὶ Φλιοῦντος, 
ἐτύγχανε μὲν ὁ Ἄρατος ἐν Κορίνθῳ ποιούμενός τινα 
τῶν λεγομένων λακωνίζειν ἐξέτασιν· ἀγγελίας δὲ περὶ 
τούτων προσπεσούσης, διαταραχθεὶς καὶ τὴν πόλιν ἀπο- 
κλίνουσαν αἰσθόμενος πρὸς τὸν Κλεομένη καὶ τῶν 
Ἀχαιῶν ἀπαλλαγῆναι βουλομένην, ἐκάλει μὲν εἰς τὸ 
βουλευτήριον τοὺς πολίτας, ἔλαθε δὲ διολισθὼν ἄχρι 
τῆς πύλης. ἐκεῖ δὲ τοῦ ἵππου προσαχθέντος ἀναβὰς 
ἔφυγεν εἰς Σικυῶνα. τῶν δὲ Κορινθίων ἁμιλλωμένων 
εἰς Ἄργος πρὸς τὸν Κλεομένη φησὶν ὁ Ἄρατος (FGrH 231 
F 6) τοὺς ἵππους πάντας ῥαγῆναι, τὸν δὲ Κλεομένη μέμ-
φεσθαι τοὺς Κορινθίους, μὴ συλλαβόντας αὐτόν, ἀλλ' 
ἐάσαντας διαφυγεῖν· οὐ μὴν ἀλλὰ καὶ πρὸς αὐτὸν ἐλθεῖν 
Μεγιστόνουν παρὰ τοῦ Κλεομένους, δεομένου παραλα-
βεῖν τὸν Ἀκροκόρινθον—εἶχε γὰρ φρουρὰν Ἀχαιῶν— 
καὶ πολλὰ χρήματα διδόντος· ἀποκρίνασθαι δ' αὐτόν, ὡς 
οὐκ ἔχει τὰ πράγματα, μᾶλλον δ' ὑπὸ τῶν πραγμάτων 
αὐτὸς ἔχεται. ταῦτα μὲν ὁ Ἄρατος γέγραφεν. ὁ δὲ Κλεο-
μένης ἐκ τοῦ Ἄργους ἐπελθὼν καὶ προσαγαγόμενος 
Τροιζηνίους Ἐπιδαυρίους Ἑρμιονέας, ἧκεν εἰς Κόριν-
θον· καὶ τὴν μὲν ἄκραν περιεχαράκωσε, τῶν Ἀχαιῶν 
οὐ βουλομένων ἐκλιπεῖν, τοῦ δ' Ἀράτου τοὺς φίλους καὶ 
τοὺς ἐπιτρόπους μεταπεμψάμενος ἐκέλευσε τὴν οἰκίαν καὶ 
τὰ χρήματα λαβόντας φυλάττειν καὶ διοικεῖν. Τριτύμαλλον 
δὲ πάλιν τὸν Μεσσήνιον ἀπέστειλε πρὸς αὐτόν, ἀξιῶν ὑπὸ 
τῶν Ἀχαιῶν καὶ τῶν Λακεδαιμονίων ὁμοῦ φυλάττεσθαι 
τὸν Ἀκροκόρινθον, ἰδίᾳ δὲ τῷ Ἀράτῳ διπλῆν ἐπαγγελλό-
μενος τὴν σύνταξιν ἧς ἐλάμβανε παρὰ Πτολεμαίου τοῦ 
βασιλέως. ἐπεὶ δ' ὁ Ἄρατος οὐχ ὑπήκουσεν, ἀλλὰ τόν θ' 
υἱὸν ἔπεμψε πρὸς τὸν Ἀντίγονον μετὰ τῶν ἄλλων ὁμήρων 
καὶ ψηφίσασθαι τοὺς Ἀχαιοὺς ἔπεισεν Ἀντιγόνῳ παρα-
διδόναι τὸν Ἀκροκόρινθον, οὕτως ὁ Κλεομένης τήν τε 
Σικυωνίαν ἐμβαλὼν ἐπόρθησε, καὶ τὰ χρήματα τοῦ  
Ἀράτου τῶν Κορινθίων αὐτῷ ψηφισαμένων δωρεὰν 
ἔλαβε. 
  Τοῦ δ' Ἀντιγόνου μετὰ πολλῆς τῆς δυνάμεως 
τὴν Γεράνειαν ὑπερβάλλοντος, οὐκ ᾤετο δεῖν τὸν Ἰσθμόν, 
ἀλλὰ τὰ Ὄνεια χαρακώσας καὶ τειχίσας φυλάττειν, καὶ 
τοπομαχῶν ἀποτρίβεσθαι τοὺς Μακεδόνας μᾶλλον ἢ 
συμπλέκεσθαι πρὸς φάλαγγα συνησκημένην. καὶ τούτοις 
χρώμενος τοῖς λογισμοῖς, εἰς ἀπορίαν καθίστη τὸν 
Ἀντίγονον· οὔτε γὰρ σῖτον εἶχεν ἐκ παρασκευῆς ἱκανόν, 
οὔτε βιάσασθαι τὴν πάροδον, καθημένου τοῦ Κλεο-
μένους, ἦν ῥᾴδιον· ἐπιχειρήσας δὲ παραδύεσθαι διὰ τοῦ 
Λεχαίου νυκτός, ἐξέπεσε καί τινας ἀπέβαλε τῶν στρατιω-
τῶν, ὥστε παντάπασι θαρρῆσαι τὸν Κλεομένη καὶ τοὺς 
περὶ αὐτὸν ἐπηρμένους τῇ νίκῃ τραπέσθαι πρὸς τὸ δεῖπνον, 
ἀθυμεῖν δὲ τὸν Ἀντίγονον, εἰς οὐκ εὐπόρους κατακλειό-
μενον ὑπὸ τῆς ἀνάγκης λογισμούς. ἐβουλεύετο γὰρ ἐπὶ 
τὴν ἄκραν ἀναζευγνύναι τὸ Ἡραῖον κἀκεῖθεν εἰς Σικυῶνα 
πλοίοις περαιῶσαι τὴν δύναμιν· ὃ καὶ χρόνου πολλοῦ καὶ 
παρασκευῆς ἦν οὐ τῆς τυχούσης. ἤδη δὲ πρὸς ἑσπέραν 
ἧκον ἐξ Ἄργους κατὰ θάλατταν ἄνδρες Ἀράτου φίλοι, 
καλοῦντες αὐτὸν ὡς ἀφισταμένων τῶν Ἀργείων τοῦ 
Κλεομένους. ὁ δὲ πράττων [μὲν] ἦν τὴν ἀπόστασιν 
Ἀριστοτέλης· καὶ τὸ πλῆθος οὐ χαλεπῶς ἔπεισεν, 
ἀγανακτοῦν ὅτι χρεῶν ἀποκοπὰς οὐκ ἐποίησεν αὐτοῖς ὁ 
Κλεομένης ἐλπίσασι. λαβὼν οὖν ὁ Ἄρατος παρ' Ἀντιγόνου 
στρατιώτας χιλίους καὶ πεντακοσίους, παρέπλευσεν εἰς 
Ἐπίδαυρον. ὁ δ' Ἀριστοτέλης ἐκεῖνον οὐ περιέμενεν, ἀλλὰ 
τοὺς πολίτας παραλαβὼν προσεμάχετο τοῖς φρουροῦσι τὴν 
ἀκρόπολιν· καὶ παρῆν αὐτῷ Τιμόξενος μετὰ τῶν Ἀχαιῶν 
ἐκ Σικυῶνος βοηθῶν.  
  Ταῦτα περὶ δευτέραν φυλακὴν τῆς νυκτὸς 
ἀκούσας ὁ Κλεομένης μετεπέμψατο Μεγιστόνουν καὶ πρὸς 
ὀργὴν ἐκέλευσεν εὐθὺς εἰς Ἄργος βοηθεῖν· ὁ γὰρ ὑπὲρ 
τῶν Ἀργείων μάλιστα καταπιστωσάμενος πρὸς αὐτὸν 
ἐκεῖνος ἦν, καὶ διεκώλυσεν ἐκβαλεῖν τοὺς ὑπόπτους. 
ἀπολύσας οὖν τὸν Μεγιστόνουν μετὰ δισχιλίων στρατιωτῶν, 
αὐτὸς προσεῖχε τῷ Ἀντιγόνῳ καὶ τοὺς Κορινθίους 
παρεθάρρυνεν, ὡς οὐδενὸς μεγάλου περὶ τὸ Ἄργος, ἀλλὰ 
ταραχῆς τινος ἀπ' ἀνθρώπων ὀλίγων γεγενημένης. ἐπεὶ 
δ' ὁ Μεγιστόνους τε παρεισπεσὼν εἰς τὸ Ἄργος ἀνῃρέθη 
μαχόμενος καὶ μόγις ἀντεῖχον οἱ φρουροὶ καὶ διεπέμποντο 
συχνοὺς πρὸς τὸν Κλεομένη, φοβηθεὶς μὴ τοῦ Ἄργους 
οἱ πολέμιοι κρατήσαντες καὶ τὰς παρόδους ἀποκλείσαντες 
αὐτοὶ πορθῶσιν ἀδεῶς τὴν Λακωνικὴν καὶ πολιορκῶσι τὴν 
Σπάρτην ἔρημον οὖσαν, ἀπῆγεν ἐκ Κορίνθου τὸ στράτευμα. 
καὶ ταύτης μὲν εὐθὺς ἐστέρητο τῆς πόλεως, εἰσελθόντος 
Ἀντιγόνου καὶ φρουρὰν 〈ἐγ〉καταστήσαντος· ἐπιβαλὼν δὲ 
τῷ Ἄργει κατὰ τὸ τεῖχος ἐπεχείρησε μὲν εἰσαλέσθαι καὶ 
συνέστρεψεν ἐκ τῆς πορείας τὴν δύναμιν, ἐκκόψας δὲ τὰς 
ὑπὸ τὴν Ἀσπίδα ψαλίδας ἀνέβη καὶ συνέμειξε τοῖς ἔνδον 
ἔτι πρὸς τοὺς Ἀχαιοὺς ἀντέχουσι, καὶ τῶν ἐντὸς ἔνια κλί-
μακας προσθεὶς κατέλαβε, καὶ τοὺς στενωποὺς ἐρήμους 
πολεμίων ἐποίησε, τοῖς βέλεσι χρήσασθαι προστάξας 
τοὺς Κρῆτας. ὡς δὲ κατεῖδε τὸν Ἀντίγονον ἀπὸ τῶν 
ἄκρων εἰς τὸ πεδίον καταβαίνοντα μετὰ τῆς φάλαγγος, 
τοὺς δ' ἱππεῖς ἤδη ῥύδην ἐλαύνοντας εἰς τὴν πόλιν, 
ἀπέγνω κρατήσειν· καὶ συναγαγὼν ἅπαντας πρὸς αὑτόν, 
ἀσφαλῶς κατέβη καὶ παρὰ τὸ τεῖχος ἀπηλλάττετο, μεγί-
στων μὲν ἐν ἐλαχίστῳ χρόνῳ πραγμάτων ἐπικρατήσας, 
καὶ κατὰ μικρὸν ὅλης ὁμοῦ τι μιᾷ περιόδῳ Πελοποννή- 
σου κύριος γενέσθαι δεήσας, ταχὺ δ' αὖθις ἐκπεσὼν 
ἁπάντων. οἱ μὲν γὰρ εὐθὺς ἀπεχώρησαν αὐτοῦ τῶν 
〈συ〉στρατευομένων, οἱ δ' ὀλίγον ὕστερον τῷ Ἀντιγόνῳ 
τὰς πόλεις παρέδωκαν. 
  Οὕτω δ' αὐτῷ πεπραγότι κατὰ τὴν στρα-
τείαν καὶ ἀπαγαγόντι τὴν δύναμιν, ἑσπέρας ἤδη περὶ 
Τεγέαν ἀφίκοντό τινες ἐκ Λακεδαίμονος οὐκ ἐλάττονα 
τῆς ἐν χερσὶ δυστυχίαν ἀπαγγέλλοντες, τεθνάναι τὴν 
γυναῖκα, δι' ἣν οὐδὲ ταῖς πάνυ κατορθουμέναις ἐκεῖνος 
ἐνεκαρτέρει στρατείαις, ἀλλὰ συχνῶς κατέβαινεν εἰς 
Σπάρτην, ἐρῶν τῆς Ἀγιάτιδος καὶ περὶ πλείστου ποι-
ούμενος ἐκείνην. ἐπλήγη μὲν οὖν καὶ ἤλγησεν, ὡς εἰκὸς 
ἦν νέον ἄνδρα καλλίστης καὶ σωφρονεστάτης ἀφῃρη-
μένον γυναικός, οὐ μὴν κατῄσχυνεν οὐδὲ προήκατο τῷ 
πάθει τὸ φρόνημα καὶ τὸ μέγεθος τῆς ψυχῆς, ἀλλὰ καὶ 
φωνὴν καὶ σχῆμα καὶ μορφὴν ἐν ᾧ πρότερον εἶχεν ἤθει 
διαφυλάττων, τά τε προστάγματα τοῖς ἡγεμόσιν ἐδίδου 
καὶ περὶ τῆς ἀσφαλείας τῶν Τεγεατῶν ἐφρόντιζεν. ἅμα 
δ' ἡμέρᾳ κατέβαινεν εἰς Λακεδαίμονα, καὶ μετὰ τῆς μη-
τρὸς οἴκοι καὶ τῶν παίδων ἀπαλγήσας τὸ πένθος, εὐθὺς 
ἦν ἐν τοῖς περὶ τῶν ὅλων λογισμοῖς. 
  Ἐπεὶ δὲ Πτολεμαῖος ὁ τῆς Αἰγύπτου βασιλεὺς ἐπαγ-
γελλόμενος αὐτῷ βοήθειαν ἠξίου λαβεῖν ὅμηρα τοὺς 
παῖδας καὶ τὴν μητέρα, χρόνον μὲν συχνὸν ᾐσχύνετο 
φράσαι τῇ μητρί, καὶ πολλάκις εἰσελθὼν καὶ πρὸς αὐ-
τῷ γενόμενος τῷ λόγῳ κατεσιώπησεν, ὥστε κἀκείνην 
ὑπονοεῖν καὶ παρὰ τῶν φίλων αὐτοῦ διαπυνθάνεσθαι, 
μή τι κατοκνεῖ βουλόμενος ἐντυχεῖν αὐτῇ. τέλος δὲ τοῦ 
Κλεομένους ἀποτολμήσαντος εἰπεῖν, ἐξεγέλασέ τε μέγα  
καὶ ”τοῦτ' ἦν” εἶπεν „ὃ πολλάκις ὁρμήσας λέγειν ἀπ-
εδειλίασας; οὐ θᾶττον ἡμᾶς ἐνθέμενος εἰς πλοῖον ἀπο-
στελεῖς, ὅπου ποτὲ τῇ Σπάρτῃ νομίζεις τὸ σῶμα τοῦτο 
χρησιμώτατον ἔσεσθαι, πρὶν ὑπὸ γήρως αὐτοῦ καθήμε-
νον διαλυθῆναι;“ πάντων οὖν ἑτοίμων γενομένων, ἀφ-
ίκοντο μὲν εἰς Ταίναρον πεζῇ, καὶ προὔπεμπεν ἡ δύνα-
μις αὐτοὺς ἐν τοῖς ὅπλοις· μέλλουσα δὲ τῆς νεὼς ἐπι-
βαίνειν ἡ Κρατησίκλεια τὸν Κλεομένη μόνον εἰς τὸν 
νεὼν τοῦ Ποσειδῶνος ἀπήγαγε, καὶ περιβαλοῦσα καὶ 
κατασπασαμένη διαλγοῦντα καὶ συντεταραγμένον ”ἄγε” 
εἶπεν „ὦ βασιλεῦ Λακεδαιμονίων, ὅπως ἐπὰν ἔξω γε-
νώμεθα μηδεὶς ἴδῃ δακρύοντας ἡμᾶς μηδ' ἀνάξιόν τι 
τῆς Σπάρτης ποιοῦντας. τοῦτο γὰρ ἐφ' ἡμῖν μόνον· αἱ 
τύχαι δ' ὅπως ἂν ὁ δαίμων διδῷ πάρεισι.“ ταῦτα δ' εἰ-
ποῦσα καὶ καταστήσασα τὸ πρόσωπον ἐπὶ τὴν ναῦν ἐχώ-
ρει τὸ παιδίον ἔχουσα, καὶ διὰ τάχους ἐκέλευσεν ἀπαί-
ρειν τὸν κυβερνήτην. ἐπεὶ δ' εἰς Αἴγυπτον ἀφίκετο καὶ 
τὸν Πτολεμαῖον ἐπύθετο λόγους παρ' Ἀντιγόνου καὶ 
πρεσβείας δεχόμενον, περὶ δὲ τοῦ Κλεομένους ἤκουσεν, 
ὅτι, τῶν Ἀχαιῶν προκαλουμένων αὐτὸν εἰς διαλύσεις, 
φοβοῖτο δι' ἐκείνην ἄνευ Πτολεμαίου καταθέσθαι τὸν 
πόλεμον, ἐπέστειλεν αὐτῷ τὰ τῇ Σπάρτῃ πρέποντα καὶ 
συμφέροντα πράττειν καὶ μὴ διὰ μίαν γραῦν καὶ παι-
δάριον ἀεὶ δεδιέναι Πτολεμαῖον. αὕτη μὲν οὖν παρὰ τὰς 
τύχας τοιαύτη λέγεται γεγενῆσθαι. 
  Τοῦ δ' Ἀντιγόνου Τεγέαν μὲν παραλαβόν-
τος, Ὀρχομενὸν δὲ καὶ Μαντίνειαν διαρπάσαντος, εἰς 
αὐτὴν τὴν Λακωνικὴν συνεσταλμένος ὁ Κλεομένης, τῶν 
μὲν εἱλώτων τοὺς πέντε μνᾶς Ἀττικὰς καταβαλόντας  
ἐλευθέρους ἐποίει καὶ τάλαντα πεντακόσια συνέλεξε, 
δισχιλίους δὲ προσκαθοπλίσας Μακεδονικῶς ἀντίταγμα 
τοῖς παρ' Ἀντιγόνου λευκάσπισιν, ἔργον ἐπὶ νοῦν βάλ-
λεται μέγα καὶ πᾶσιν ἀπροσδόκητον. ἡ Μεγάλη πόλις 
ἦν μὲν τότε καὶ καθ' ἑαυτὴν οὐδέν τι μείων οὐδ' ἀσθε-
νεστέρα τῆς Λακεδαίμονος, εἶχε δὲ τὴν ἀπὸ τῶν Ἀχαιῶν 
καὶ τοῦ Ἀντιγόνου βοήθειαν, ἐν πλευραῖς καθεζομένου 
καὶ δοκοῦντος ὑπὸ τῶν Ἀχαιῶν ἐπικεκλῆσθαι μάλιστα 
τῶν Μεγαλοπολιτῶν σπουδασάντων. ταύτην [δι]ἁρπάσαι 
διανοηθεὶς ὁ Κλεομένης—οὐ γὰρ ἔστιν ᾧ μᾶλλον ἔοικε 
τὸ ταχὺ καὶ ἀπροσδόκητον ἐκείνης τῆς πράξεως—ἡμε-
ρῶν πέντε σιτία λαβεῖν κελεύσας ἐξῆγε τὴν δύναμιν ἐπὶ 
τὴν Σελλασίαν, ὡς τὴν Ἀργολικὴν κακουργήσων· ἐκεῖθεν 
δὲ καταβὰς ἐπὶ τὴν Μεγαλοπολιτικὴν καὶ δειπνοποιησά-
μενος περὶ τὸ † Ῥοίτειον, εὐθὺς ἐπορεύετο τὴν δι' Ἑλισ-
σοῦντος ἐπὶ τὴν πόλιν· ἀποσχὼν δ' οὐ πολὺ Παντέα 
μὲν ἔχοντα δύο τάγματα τῶν Λακεδαιμονίων ἀπέστειλε, 
καταλαβέσθαι κελεύσας μεσοπύργιον, ὃ τῶν τειχῶν ἐρη-
μότατον εἶναι τοῖς Μεγαλοπολίταις ἐπυνθάνετο, τῇ δ' 
ἄλλῃ δυνάμει σχολαίως ἐπηκολούθει. τοῦ δὲ Παντέως 
οὐ μόνον ἐκεῖνον τὸν τόπον, ἀλλὰ καὶ πολὺ μέρος τοῦ 
τείχους ἀφύλακτον εὑρόντος, καὶ τὰ μὲν καθαιροῦντος 
εὐθύς, τὰ δὲ διασκάπτοντος, τῶν δὲ φρουρῶν οἷς ἐνέτυχε 
πάντας ἀποκτείναντος, ἔφθασε προσμείξας ὁ Κλεομένης, 
καὶ πρὶν αἰσθέσθαι τοὺς Μεγαλοπολίτας ἔνδον ἦν μετὰ 
τῆς δυνάμεως. 
  Φανεροῦ δὲ μόλις τοῦ κακοῦ γενομένου τοῖς 
κατὰ τὴν πόλιν, οἱ μὲν εὐθὺς ἐξέπιπτον, ὅσα τυγχάνοι τῶν 
χρημάτων λαμβάνοντες, οἱ δὲ συνεστρέφοντο μετὰ τῶν  
ὅπλων, καὶ τοῖς πολεμίοις ἐνιστάμενοι καὶ προσβάλλοντες, 
ἐκείνους μὲν οὐκ ἴσχυσαν ἐκκροῦσαι, τοῖς δὲ φεύγουσι τῶν 
πολιτῶν ἀσφαλῶς ἀπελθεῖν παρέσχον, ὥστε μὴ πλείονα 
τῶν χιλίων ἐγκαταληφθῆναι σώματα, τοὺς δ' ἄλλους 
ἅπαντας ὁμοῦ μετὰ τέκνων καὶ γυναικῶν φθάσαι διαφυ-
γόντας εἰς Μεσσήνην. ἐσώθη δὲ καὶ τῶν προσβοηθούντων 
καὶ μαχομένων τὸ πλῆθος· ὀλίγοι δὲ παντάπασιν ἥλωσαν, 
ὧν ἦν Λυσανδρίδας τε καὶ Θεαρίδας, ἄνδρες ἔνδοξοι 
καὶ δυνατοὶ μάλιστα τῶν Μεγαλοπολιτῶν. διὸ καὶ λα-
βόντες αὐτοὺς εὐθὺς οἱ στρατιῶται τῷ Κλεομένει προσ-
ῆγον. ὁ δὲ Λυσανδρίδας ὡς εἶδε τὸν Κλεομένη πόρρω-
θεν, ἀναβοήσας ”ἔξεστί σοι νῦν” εἶπεν „ὦ βασιλεῦ Λα-
κεδαιμονίων ἔργον ἀποδειξαμένῳ τοῦ πεπραγμένου κάλ-
λιον καὶ βασιλικώτερον ἐνδοξοτάτῳ γενέσθαι.“ [ὁ] 
Κλεομένης δ' ὑποτοπήσας αὐτοῦ τὴν ἔντευξιν ”τί δέ” 
εἶπεν „ὦ Λυσανδρίδα λέγεις; οὐ γὰρ δή πού με τὴν 
πόλιν ὑμῖν ἀποδοῦναι κελεύσεις;“ καὶ ὁ Λυσανδρίδας 
”αὐτὸ μὲν οὖν” ἔφη „〈τοῦτο〉 λέγω καὶ συμβουλεύω, μὴ 
διαφθεῖραι πόλιν τηλικαύτην, ἀλλ' ἐμπλῆσαι φίλων καὶ 
συμμάχων πιστῶν καὶ βεβαίων, ἀποδόντα Μεγαλοπολί-
ταις τὴν πατρίδα καὶ σωτῆρα δήμου τοσούτου γενό-
μενον.“ μικρὸν οὖν ὁ Κλεομένης διασιωπήσας ”χαλεπὸν 
μέν” ἔφη „τὸ πιστεῦσαι ταῦτα, νικάτω δὲ τὸ πρὸς δόξαν 
ἀεὶ μᾶλλον ἢ τὸ λυσιτελὲς παρ' ἡμῖν.“ καὶ ταῦτ' εἰπὼν 
ἀπέστειλε τοὺς ἄνδρας εἰς Μεσσήνην καὶ κήρυκα παρ' 
ἑαυτοῦ, τοῖς Μεγαλοπολίταις ἀποδιδοὺς τὴν πόλιν ἐπὶ 
τῷ συμμάχους εἶναι καὶ φίλους, ἀποστάντας Ἀχαιῶν.  
οὕτω δὲ τοῦ Κλεομένους εὐγνώμονα καὶ φιλάνθρωπα 
προτείναντος, οὐκ εἴασε τοὺς Μεγαλοπολίτας ὁ Φιλο-
ποίμην ἐγκαταλιπεῖν τὴν πρὸς τοὺς Ἀχαιοὺς πίστιν, 
ἀλλὰ κατηγορῶν τοῦ Κλεομένους, ὡς οὐ ζητοῦντος ἀπο-
δοῦναι τὴν πόλιν, ἀλλὰ προσλαβεῖν τοὺς πολίτας, ἐξ-
έβαλε τὸν Θεαρίδαν καὶ τὸν Λυσανδρίδαν ἐκ τῆς Μεσ-
σήνης. οὗτος ἦν Φιλοποίμην ὁ πρωτεύσας ὕστερον 
Ἀχαιῶν καὶ μεγίστην κτησάμενος ἐν τοῖς Ἕλλησι δό-
ξαν, ὡς ἰδίᾳ περὶ αὐτοῦ γέγραπται. 
  Τούτων δ' ἀπαγγελθέντων τῷ Κλεομένει, 
τετηρηκὼς τὴν πόλιν ἄθικτον καὶ ἀκέραιον, ὥστε μηδένα 
λαθεῖν μηδὲ τοὐλάχιστον λαβόντα, τότε παντάπασι τρα-
χυνθεὶς καὶ ἀγανακτήσας τὰ μὲν χρήματα διήρπασεν, 
ἀνδριάντας δὲ καὶ γραφὰς ἀπέστειλεν εἰς Σπάρτην, τῆς δὲ 
πόλεως τὰ πλεῖστα καὶ μέγιστα μέρη κατασκάψας καὶ 
διαφθείρας ἀνέζευξεν ἐπ' οἴκου, φοβούμενος τὸν Ἀντίγονον 
καὶ τοὺς Ἀχαιούς. ἐπράχθη δ' οὐδὲν ἀπ' αὐτῶν. ἐτύγχανον 
μὲν γὰρ ἐν Αἰγίῳ βουλὴν ἔχοντες· ἐπεὶ δ' Ἄρατος ἀναβὰς 
ἐπὶ τὸ βῆμα πολὺν μὲν χρόνον ἔκλαιε, τὴν χλαμύδα 
θέμενος πρὸ τοῦ προσώπου, θαυμαζόντων δὲ καὶ λέγειν 
κελευόντων εἶπεν, ὅτι Μεγάλη πόλις ἀπόλωλεν ὑπὸ 
Κλεομένους, ἡ μὲν σύνοδος εὐθὺς διελύθη τῶν Ἀχαιῶν, 
καταπλαγέντων τὴν ὀξύτητα καὶ τὸ μέγεθος τοῦ πάθους, 
ὁ δ' Ἀντίγονος ἐπιχειρήσας βοηθεῖν, εἶτα βραδέως αὐ-
τῷ τῆς δυνάμεως ἐκ τῶν χειμαδίων ἀνισταμένης, ταύ-
την μὲν αὖθις ἐκέλευσε κατὰ χώραν μένειν, αὐτὸς δὲ 
παρῆλθεν εἰς Ἄργος, 〈οὐ〉 πολλοὺς ἔχων στρατιώτας 
μεθ' ἑαυτοῦ. διὸ καὶ τὸ δεύτερον ἐγχείρημα τοῦ Κλεο-
μένους ἔδοξε μὲν τετολμῆσθαι παραβόλως καὶ μανικῶς,  
ἐπράχθη δὲ μετὰ πολλῆς προνοίας, ὥς φησι Πολύβιος 
(2, 64, 2). εἰδὼς γὰρ εἰς τὰ χειμάδια διεσπαρμένους κατὰ 
πόλεις [ὥς φησι] τοὺς Μακεδόνας, καὶ τὸν Ἀντίγονον οὐ 
πολλοὺς ἔχοντα μισθοφόρους ἐν Ἄργει διαχειμάζοντα 
μετὰ τῶν φίλων, ἐνέβαλεν εἰς τὴν Ἀργείαν, λογιζόμενος 
ἢ δι' αἰσχύνην τοῦ Ἀντιγόνου παροξυνθέντος ἐπικρα-
τήσειν, ἢ μὴ τολμήσαντα μάχεσθαι διαβαλεῖν πρὸς τοὺς 
Ἀργείους. ὃ καὶ συνέβη. διαφθειρομένης γὰρ τῆς χώρας 
ὑπ' αὐτοῦ καὶ πάντων ἀγομένων καὶ φερομένων, οἱ μὲν 
Ἀργεῖοι δυσανασχετοῦντες ἐπὶ τὰς θύρας συνεστρέφοντο 
τοῦ βασιλέως καὶ κατεβόων, μάχεσθαι κελεύοντες ἢ τοῖς 
κρείττοσιν ἐξίστασθαι τῆς ἡγεμονίας· ὁ δ' Ἀντίγονος, 
ὡς ἔδει στρατηγὸν ἔμφρονα, τὸ κινδυνεῦσαι παραλόγως 
καὶ προέσθαι τὴν ἀσφάλειαν αἰσχρόν, οὐ τὸ κακῶς 
ἀκοῦσαι παρὰ τοῖς ἐκτὸς ἡγούμενος, οὐ προῆλθεν, ἀλλ' 
ἐνέμενε [ἐν] τοῖς αὑτοῦ λογισμοῖς. ὁ δὲ Κλεομένης ἄχρι 
τῶν τειχῶν τῷ στρατῷ προσελθὼν καὶ καθυβρίσας καὶ 
διαλυμηνάμενος, ἀδεῶς ἀνεχώρησεν. 
  Ὀλίγῳ δ' ὕστερον αὖθις εἰς Τεγέαν ἀκούσας 
προϊέναι τὸν Ἀντίγονον, ὡς ἐκεῖθεν εἰς τὴν Λακωνικὴν 
ἐμβαλοῦντα, ταχὺ τοὺς στρατιώτας ἀναλαβὼν καὶ καθ' 
ἑτέρας ὁδοὺς παραλλάξας, ἅμ' ἡμέρᾳ πρὸς τῇ πόλει τῶν 
Ἀργείων ἀνεφάνη, πορθῶν τὸ πεδίον καὶ τὸν σῖτον οὐ 
κείρων, ὥσπερ οἱ λοιποί, δρεπάναις καὶ μαχαίραις, ἀλλὰ 
κόπτων ξύλοις μεγάλοις εἰς σχῆμα ῥομφαίας ἀπειργασ-
μένοις, 〈οἷς〉 ὡς ἐπὶ παιδιᾷ χρωμένους ἐν τῷ πορεύεσθαι 
σὺν μηδενὶ πόνῳ πάντα συγκατατρῖψαι καὶ διαφθεῖραι 
τὸν καρπόν. ὡς μέντοι κατὰ τὴν Κυλλάραβιν γενόμενοι 
τὸ γυμνάσιον ἐπεχείρουν προσφέρειν πῦρ, ἐκώλυσεν, ὡς 
καὶ τῶν περὶ Μεγάλην πόλιν ὑπ' ὀργῆς μᾶλλον ἢ καλῶς  
αὐτῷ πεπραγμένων. τοῦ δ' Ἀντιγόνου πρῶτον μὲν εὐθὺς 
εἰς Ἄργος ἀναχωρήσαντος, ἔπειτα τὰ ὄρη καὶ τὰς ὑπερ-
βολὰς πάσας φυλακαῖς καταλαβόντος, ἀμελεῖν καὶ 
καταφρονεῖν προσποιούμενος ἔπεμψε κήρυκας, τὰς κλεῖς 
ἀξιῶν τοῦ Ἡραίου λαβεῖν, ὅπως ἀπαλλάττοιτο τῇ θεῷ 
θύσας. οὕτω δὲ παίξας καὶ κατειρωνευσάμενος καὶ τῇ 
θεῷ θύσας ὑπὸ τὸν νεὼν κεκλεισμένον, ἀπήγαγεν εἰς 
Φλιοῦντα τὸν στρατόν. ἐκεῖθεν δὲ τοὺς φρουροῦντας τὸν 
Ὀλύγυρτον ἐξελάσας, κατέβη παρὰ τὸν Ὀρχομενόν, οὐ 
μόνον τοῖς πολίταις φρόνημα καὶ θάρσος ἐμπεποιηκώς, 
ἀλλὰ καὶ τοῖς πολεμίοις ἀνὴρ ἡγεμονικὸς δοκῶν εἶναι καὶ 
πραγμάτων μεγάλων ἄξιος. τὸ γὰρ ἐκ μιᾶς πόλεως 
ὁρμώμενον ὁμοῦ τῇ Μακεδόνων δυνάμει καὶ Πελοποννη-
σίοις ἅπασι καὶ χορηγίᾳ βασιλικῇ πολεμεῖν, [καὶ] μὴ μόνον 
ἄθικτον διαφυλάττοντα τὴν Λακωνικήν, ἀλλὰ καὶ χώραν 
κακῶς ποιοῦντα τὴν ἐκείνων καὶ πόλεις αἱροῦντα τηλι-
καύτας, οὐ τῆς τυχούσης ἐδόκει δεινότητος εἶναι καὶ 
μεγαλοφροσύνης. 
  Ἀλλ' ὁ πρῶτος τὰ χρήματα νεῦρα τῶν πραγ-
μάτων προσειπὼν εἰς τὰ τοῦ πολέμου πράγματα μάλι-
στα βλέψας τοῦτ' εἰπεῖν ἔοικε. καὶ Δημάδης (fr. IX p. 23 
de Falco) τὰς τριήρεις μὲν καθέλκειν καὶ πληροῦν ποτε 
τῶν Ἀθηναίων κελευόντων, χρήματα δ' οὐκ ἐχόντων, 
”πρότερόν ἐστιν” ἔφη „† τοῦ πρωρατεῦσαι τὸ φυρᾶσαι.“ 
λέγεται δὲ καὶ Ἀρχίδαμος ὁ παλαιὸς ὑπὸ τὴν ἀρχὴν τοῦ 
Πελοποννησιακοῦ πολέμου, κελευόντων 〈τὰς〉 εἰσφορὰς 
τάξαι τῶν συμμάχων αὐτόν, εἰπεῖν ὡς ὁ πόλεμος οὐ  
τεταγμένα σιτεῖται. καθάπερ γὰρ οἱ σεσωμασκηκότες 
ἀθληταὶ τῷ χρόνῳ καταβαροῦσι καὶ καταγωνίζονται τοὺς 
εὐρύθμους καὶ τεχνίτας, οὕτως καὶ ὁ Ἀντίγονος, ἐκ 
πολλῆς ἀναφέρων δυνάμεως πρὸς τὸν πόλεμον, ἐξεπόνει 
καὶ κατήθλει τὸν Κλεομένη, γλίσχρως καὶ μόλις πορίζοντα 
τοῖς ξένοις μισθὸν καὶ τροφὴν τοῖς πολίταις. ἐπεὶ τἆλλά 
γε πρὸς τοῦ Κλεομένους ὁ χρόνος ἦν, τῶν οἴκοι πραγμάτων 
ἀνιστάντων τὸν Ἀντίγονον. βάρβαροι γὰρ περιέκοπτον 
ἀπόντος καὶ κατέτρεχον τὴν Μακεδονίαν, καὶ τότε δὴ 
πολὺς ἄνωθεν Ἰλλυριῶν ἐμβεβλήκει στρατός, ὑφ' οὗ 
πορθούμενοι μετεπέμποντο τὸν Ἀντίγονον οἱ Μακεδόνες. 
καὶ παρ' ὀλίγον πρὸ τῆς μάχης συνέτυχε ταῦτα τὰ 
γράμματα κομισθῆναι πρὸς αὐτόν· ὧν κομισθέντων εὐ-
θὺς ἂν ἀπῆλθε μακρὰ χαίρειν φράσας Ἀχαιοῖς. ἀλλ' ἡ 
τὰ μέγιστα τῶν πραγμάτων κρίνουσα τῷ παρὰ μικρὸν 
τύχη τηλικαύτην ἀπεδείξατο ῥοπὴν καιροῦ καὶ δύναμιν, 
ὥστε, τῆς μάχης ἐν Σελλασίᾳ γενομένης καὶ τοῦ Κλεο-
μένους ἀποβεβληκότος τὴν δύναμιν καὶ τὴν πόλιν, εὐ-
θὺς παρεῖναι τοὺς καλοῦντας τὸν Ἀντίγονον. ὃ καὶ μά-
λιστα τὴν δυστυχίαν τοῦ Κλεομένους οἰκτροτέραν ἐποί-
ησεν. εἰ γὰρ ἡμέρας δύο μόνας ἐπέσχε καὶ παρήγαγε 
φυγομαχῶν, οὐκ ἂν ἐδέησεν αὐτῷ μάχης, ἀλλ' ἐφ' οἷς 
ἐβούλετο διηλλάγη πρὸς τοὺς Ἀχαιοὺς ἀπελθόντων τῶν 
Μακεδόνων· νῦν δ' ὥσπερ εἴρηται διὰ τὴν ἀχρηματίαν 
ἐν τοῖς ὅπλοις τὸ πᾶν θέμενος, ἠναγκάσθη δισμυρίοις, 
ὡς Πολύβιός (2, 65, 1—7) φησι, πρὸς τρισμυρίους ἀντι-
παρατάξασθαι. 
  Καὶ θαυμαστὸν μὲν ἐν τῷ κινδύνῳ παρασχὼν  
ἑαυτὸν στρατηγόν, ἐκθύμοις δὲ χρησάμενος τοῖς πολίταις, 
οὐ μὴν οὐδὲ τῶν ξένων μεμπτῶς ἀγωνισαμένων, τῷ 
τρόπῳ τῆς ὁπλίσεως καὶ τῷ βάρει τῆς ὁπλιτικῆς φάλαγ-
γος ἐξεθλίβη. Φύλαρχος (FGrH 81 F 59) δὲ καὶ προ-
δοσίαν γενέσθαι φησὶ τὴν μάλιστα τῷ Κλεομένει τὰ 
πράγματα διεργασαμένην. τοῦ γὰρ Ἀντιγόνου τοὺς 
Ἰλλυριοὺς καὶ τοὺς Ἀκαρνᾶνας ἐκπεριελθεῖν κρύφα κε-
λεύσαντος καὶ κυκλώσασθαι θάτερον κέρας, ἐφ' οὗ τε-
ταγμένος ἦν Εὐκλείδας ὁ τοῦ Κλεομένους ἀδελφός, εἶτα 
τὴν ἄλλην ἐπὶ μάχῃ δύναμιν ἐκτάττοντος, ἀπὸ σκοπῆς 
θεωρῶν ὁ Κλεομένης, ὡς οὐδαμοῦ τὰ ὅπλα τῶν Ἰλλυ-
ριῶν καὶ τῶν Ἀκαρνάνων κατεῖδεν, ἐφοβήθη μὴ πρός τι 
τοιοῦτον αὐτοῖς ὁ Ἀντίγονος κέχρηται. καλέσας δὲ Δα-
μοτέλη τὸν ἐπὶ τῆς κρυπτείας τεταγμένον, ὁρᾶν ἐκέλευσε 
καὶ ζητεῖν, ὅπως ἔχει τὰ κατὰ νώτου καὶ κύκλῳ τῆς 
παρατάξεως. τοῦ δὲ Δαμοτέλους—ἦν γὰρ ὡς λέγεται 
χρήμασι πρότερον ὑπ' Ἀντιγόνου διεφθαρμένος—ἀμελεῖν 
ἐκείνων εἰπόντος ὡς καλῶς ἐχόντων, τοῖς δὲ συνάπτουσιν 
ἐξ ἐναντίας προσέχειν καὶ τούτους ἀμύνεσθαι, πιστεύσας 
ἐπὶ τὸν Ἀντίγονον ἐχώρει, καὶ τῇ ῥύμῃ τῶν περὶ αὐτὸν 
Σπαρτιατῶν ὠσάμενος τὴν φάλαγγα τῶν Μακεδόνων 
ἐπὶ πέντε που σταδίους ὑποχωρούντων, ἐκβιαζόμενος καὶ 
κρατῶν ἠκολούθησεν. εἶτα τῶν περὶ τὸν Εὐκλείδαν ἀπὸ 
θατέρου κυκλωθέντων, ἐπιστὰς καὶ κατιδὼν τὸν κίνδυνον 
”οἴχῃ μοι φίλτατ' ἀδελφέ” εἶπεν, „οἴχῃ, γενναῖος ὢν καὶ 
παισὶ ζηλωτὸς Σπαρτιατῶν καὶ γυναιξὶν ἀοίδιμος.“ οὕτω 
δὲ τῶν περὶ τὸν Εὐκλείδαν ἀναιρεθέντων, καὶ τῶν ἐκεῖθεν 
ὡς ἐκράτουν ἐπιφερομένων, ταραττομένους ὁρῶν τοὺς 
στρατιώτας καὶ μένειν οὐκέτι τολμῶντας, ἔσῳζεν ἑαυτόν. 
ἀποθανεῖν δὲ καὶ τῶν ξένων 〈τοὺς〉 πολλοὺς λέγουσι καὶ  
〈τοὺς〉 Λακεδαιμονίους ἅπαντας πλὴν διακοσίων, ἑξακισ-
χιλίους ὄντας. 
  Ἐπεὶ δ' εἰς τὴν πόλιν ἀφίκετο, τοῖς μὲν 
ἀπαντήσασι τῶν πολιτῶν παρῄνει δέχεσθαι τὸν Ἀντί-
γονον, αὐτὸς δ' εἶπεν εἴτε ζῶν εἴτ' ἀποθανών, ὃ μέλλοι 
τῇ Σπάρτῃ συνοίσειν, τοῦτο πράξειν. ὁρῶν δὲ τὰς γυναῖκας 
τοῖς μετ' αὐτοῦ πεφευγόσι προστρεχούσας καὶ δεχομένας 
τὰ ὅπλα καὶ ποτὸν προσφερούσας, αὐτὸς εἰσῆλθε μὲν εἰς 
τὴν οἰκίαν τὴν ἑαυτοῦ· τῆς δὲ παιδίσκης, ἣν εἶχεν ἐλευ-
θέραν οὖσαν ἐκ Μεγάλης πόλεως ἀνειληφὼς μετὰ τὴν 
τῆς γυναικὸς τελευτήν, ὡς εἴθιστο προσιούσης καὶ 
βουλομένης ἀπὸ στρατείας ἥκοντα θεραπεύειν, οὔτε πιεῖν 
ἐκδεδιψηκὼς ὑπέμεινεν οὔτε καθίσαι κεκμηκώς, ἀλλ' 
ὥσπερ ἐτύγχανε τεθωρακισμένος τῶν κιόνων τινὶ τὴν 
χεῖρα προσβαλὼν πλαγίαν καὶ τὸ πρόσωπον ἐπὶ τὸν 
πῆχυν ἐπιθείς, καὶ χρόνον οὐ πολὺν οὕτω διαναπαύσας 
τὸ σῶμα καὶ τῇ διανοίᾳ περιδραμὼν ἅπαντας τοὺς 
λογισμούς, ὥρμησε μετὰ τῶν φίλων εἰς τὸ Γύθιον. 
κἀκεῖθεν ἐπιβάντες ἐπ' αὐτὸ τοῦτο παρεσκευασμένων 
πλοίων ἀνήχθησαν. 
  Ὁ δ' Ἀντίγονος ἐξ ἐφόδου παραλαβὼν τὴν 
πόλιν καὶ χρησάμενος τοῖς Λακεδαιμονίοις φιλανθρώ-
πως, καὶ τὸ ἀξίωμα τῆς Σπάρτης οὐ προπηλακίσας 
οὐδ' ἐνυβρίσας, ἀλλὰ καὶ νόμους καὶ πολιτείαν ἀπο-
δοὺς καὶ τοῖς θεοῖς θύσας, ἀνεχώρησεν ἡμέρᾳ τρίτῃ, 
πυθόμενος ἐν Μακεδονίᾳ πολὺν πόλεμον εἶναι καὶ πορ- 
θεῖσθαι τὴν χώραν ὑπὸ τῶν βαρβάρων. ἤδη δὲ καὶ τὸ νό-
σημα κατεῖχεν αὐτόν, εἰς φθίσιν ἐκβεβηκὸς ἰσχυρὰν καὶ 
κατάρρουν σύντονον. οὐ μὴν ἀπεῖπεν, ἀλλ' ἀντήρκεσε 
πρὸς τοὺς οἰκείους ἀγῶνας, ὅσον ἐπὶ νίκῃ μεγίστῃ καὶ 
φόνῳ πλείστῳ τῶν βαρβάρων εὐκλεέστερον ἀποθανεῖν, ὡς 
μὲν εἰκός ἐστι καὶ λέγουσιν οἱ περὶ Φύλαρχον (FGrH 81 
F 60), αὐτῇ τῇ περὶ τὸν ἀγῶνα κραυγῇ τὸ σῶμα προσ-
αναρρήξας· ἐν δὲ ταῖς σχολαῖς ἦν ἀκούειν, ὅτι βοῶν 
μετὰ τὴν νίκην ὑπὸ χαρᾶς ”ὦ καλῆς ἡμέρας” πλῆθος 
αἵματος ἀνήγαγε καὶ πυρέξας συντόνως ἐτελεύτησε. 
ταῦτα μὲν τὰ περὶ Ἀντίγονον. 
  Κλεομένης δὲ πλέων ἀπὸ Κυθήρων εἰς νῆ-
σον ἑτέραν, Αἰγιαλίαν, κατέσχεν. ὅθεν εἰς Κυρήνην 
περαιοῦσθαι μέλλοντος αὐτοῦ, τῶν φίλων εἷς ὄνομα 
Θηρυκίων, ἀνὴρ πρός τε τὰς πράξεις φρονήματι κεχρη-
μένος μεγάλῳ καὶ τοῖς λόγοις γεγονώς τις ὑψηλὸς ἀεὶ 
καὶ μεγάλαυχος, ἐντυχὼν αὐτῷ κατ' ἰδίαν „τὸν μὲν κάλ-
λιστον“ εἶπεν ”ὦ βασιλεῦ θάνατον 〈τὸν〉 ἐν τῇ μάχῃ 
προηκάμεθα· καίτοι πάντες ἤκουσαν ἡμῶν λεγόντων, ὡς 
οὐχ ὑπερβήσεται τὸν βασιλέα τῶν Σπαρτιατῶν Ἀντίγονος 
εἰ μὴ νεκρόν. ὁ δὲ δεύτερος δόξῃ καὶ ἀρετῇ νῦν ἔτι πάρεστιν 
ἡμῖν. ποῖ πλέομεν ἀλογίστως, ἀποφεύγοντες ἐγγὺς ὂν 
κακὸν καὶ μακρὰν διώκοντες; εἰ γὰρ οὐκ αἰσχρόν ἐστι 
δουλεύειν τοῖς ἀπὸ Φιλίππου καὶ Ἀλεξάνδρου τοὺς ἀφ' 
Ἡρακλέους, πλοῦν πολὺν κερδανοῦμεν Ἀντιγόνῳ παρα-
δόντες ἑαυτούς, ὃν εἰκός ἐστι Πτολεμαίου διαφέρειν ὅσον 
Αἰγυπτίων Μακεδόνας. εἰ δ' ὑφ' ὧν κεκρατήμεθα τοῖς 
ὅπλοις οὐκ ἀξιοῦμεν ἄρχεσθαι, τί τὸν μὴ νενικηκότα 
δεσπότην ποιοῦμεν αὑτῶν, ἵν' ἀνθ' ἑνὸς δυεῖν κακίους 
φανῶμεν, Ἀντίγονον μὲν φεύγοντες, Πτολεμαῖον δὲ  
κολακεύοντες; ἢ διὰ τὴν μητέρα φήσομεν εἰς Αἴγυπτον 
ἥκειν; καλὸν μεντἂν αὐτῇ θέαμα γένοιο καὶ ζηλωτόν, 
ἐπιδεικνυμένῃ ταῖς Πτολεμαίου γυναιξὶν αἰχμάλωτον ἐκ 
βασιλέως καὶ φυγάδα τὸν υἱόν. οὐχ, ἕως ἔτι τῶν ἰδίων 
ξιφῶν ἄρχομεν καὶ τὴν Λακωνικὴν ἀφορῶμεν, ἐνταῦθα 
τῆς τύχης ἀπαλλάξαντες ἑαυτοὺς ἀπολογησόμεθα τοῖς ἐν 
Σελλασίᾳ κειμένοις ὑπὲρ τῆς Σπάρτης, ἀλλ' ἐν Αἰγύπτῳ 
καθεδούμεθα πυνθανόμενοι, τίνα τῆς Λακεδαίμονος 
σατράπην Ἀντίγονος ἀπολέλοιπε;” τοιαῦτα τοῦ Θηρυ-
κίωνος εἰπόντος, ὁ Κλεομένης ἀπεκρίνατο· „τῶν ἀνθρω-
πίνων τὸ ῥᾷστον ὦ πόνηρε καὶ πᾶσιν ἐν ἑτοίμῳ διώκων, 
ἀποθανεῖν, ἀνδρεῖος εἶναι δοκεῖς, φεύγων αἰσχίονα φυγὴν 
τῆς πρότερον. πολεμίοις μὲν γὰρ ἐνέδωκαν ἤδη καὶ 
κρείττονες ἡμῶν, ἢ τύχῃ σφαλέντες, ἢ βιασθέντες ὑπὸ 
πλήθους· ὁ δὲ πρὸς πόνους καὶ ταλαιπωρίας ἢ ψόγους 
καὶ δόξας ἀνθρώπων ἀπαγορεύων ἡττᾶται τῆς αὑτοῦ 
μαλακίας. δεῖ γὰρ τὸν αὐθαίρετον θάνατον οὐ φυγὴν εἶναι 
πράξεων, ἀλλὰ πρᾶξιν. αἰσχρὸν γὰρ 〈καὶ〉 ζῆν μόνοις 
ἑαυτοῖς καὶ ἀποθνῄσκειν· ἐφ' ὃ νῦν σὺ παρακαλεῖς ἡμᾶς, 
σπεύδων ἀπαλλαγῆναι τῶν παρόντων, καλὸν δ' οὐδὲν 
οὐδὲ χρήσιμον ἄλλο διαπραττόμενος. ἐγὼ δὲ καὶ σὲ καὶ 
ἐμαυτὸν οἴομαι δεῖν τὰς ὑπὲρ τῆς πατρίδος ἐλπίδας μὴ 
καταλιπεῖν· ὅπου δ' ἂν ἡμᾶς ἐκεῖναι καταλίπωσι, ῥᾷστα 
βουλομένοις ἀποθανεῖν ὑπάρξει.“ πρὸς ταῦτα Θηρυκίων 
οὐδὲν ἀντειπών, ὅτε πρῶτον ἔσχε καιρὸν ἀποστῆναι τοῦ 
Κλεομένους, ἐκτραπόμενος παρὰ τὸν αἰγιαλὸν ἔσφαξεν 
ἑαυτόν. 
  Ὁ δὲ Κλεομένης ἀπὸ τῶν Αἰγιαλῶν ἀναχθεὶς 
τῇ Λιβύῃ προσέβαλε, καὶ διὰ τῶν βασιλικῶν παραπεμ-
πόμενος ἧκεν εἰς Ἀλεξάνδρειαν. ὀφθεὶς δὲ τῷ Πτολεμαίῳ,  
κατ' ἀρχὰς μὲν ἐτύγχανε κοινῶς φιλανθρώπου καὶ 
μετρίως πρὸς αὐτόν· ἐπεὶ δὲ γνώμης διδοὺς πεῖραν ἀνὴρ 
ἐφαίνετ' ἔμφρων, καὶ τῆς καθ' ἡμέραν ὁμιλίας αὐτοῦ τὸ 
Λακωνικὸν καὶ ἀφελὲς τὴν χάριν ἐλευθέριον εἶχε, καὶ τὴν 
εὐγένειαν οὐδαμῇ καταισχύνων οὐδὲ γναμπτόμενος ὑπὸ 
τῆς τύχης, τῶν πρὸς ἡδονὴν καὶ κολακείαν διαλεγομένων 
πιθανώτερος ἐφαίνετο, πολλὴ μὲν αἰδὼς καὶ μετάνοια τὸν 
Πτολεμαῖον εἶχεν, ἀνδρὸς ἀμελήσαντα τοιούτου καὶ 
προέμενον τῷ Ἀντιγόνῳ, δόξαν ἅμα κεκτημένῳ τηλι-
καύτην καὶ δύναμιν, ἀναλαμβάνων δὲ τιμαῖς καὶ φιλο-
φροσύναις τὸν Κλεομένη παρεθάρρυνεν, ὡς μετὰ νεῶν καὶ 
χρημάτων ἀποστελῶν αὐτὸν εἰς τὴν Ἑλλάδα καὶ κατα-
στήσων εἰς τὴν βασιλείαν. ἐδίδου δὲ καὶ σύνταξιν αὐτῷ 
τέσσαρα καὶ εἴκοσι τάλαντα καθ' ἕκαστον ἐνιαυτόν. ἀφ' 
ὧν ἐκεῖνος αὑτὸν καὶ τοὺς φίλους εὐτελῶς καὶ σωφρόνως 
διοικῶν, τὰ πλεῖστα κατανήλισκεν εἰς φιλανθρωπίας καὶ 
μεταδόσεις τῶν ἀπὸ τῆς Ἑλλάδος εἰς Αἴγυπτον ἐκπεπτω-
κότων. 
  Ὁ μὲν οὖν πρεσβύτερος Πτολεμαῖος πρὶν 
ἐκτελέσαι τῷ Κλεομένει τὴν ἔκπεμψιν ἐτελεύτησε· τῆς 
δὲ βασιλείας εὐθὺς εἰς πολλὴν ἀσέλγειαν καὶ παροινίαν 
καὶ γυναικοκρασίαν ἐκπεσούσης, ἠμελεῖτο καὶ τὰ τοῦ 
Κλεομένους. ὁ μὲν γὰρ βασιλεὺς αὐτὸς οὕτω διέφθαρτο 
τὴν ψυχὴν ὑπὸ γυναικῶν καὶ πότων, ὥσθ', ὁπότε νή-
φοι μάλιστα καὶ σπουδαιότατος αὑτοῦ γένοιτο, τελετὰς 
τελεῖν καὶ τύμπανον ἔχων ἐν τοῖς βασιλείοις ἀγείρειν, 
τὰ δὲ μέγιστα τῆς ἀρχῆς πράγματα διοικεῖν Ἀγαθό-
κλειαν τὴν ἐρωμένην τοῦ βασιλέως καὶ τὴν ταύτης μη-
τέρα καὶ πορνοβοσκὸν Οἰνάνθην. ὅμως δ' οὖν ἔδοξέ  
τις ἐν ἀρχῇ καὶ τοῦ Κλεομένους χρεία γεγονέναι. δεδιὼς 
γὰρ Μάγαν τὸν ἀδελφὸν Πτολεμαῖος, ὡς ἰσχύοντα διὰ 
τῆς μητρὸς ἐν τῷ στρατιωτικῷ, τὸν Κλεομένη προσ-
ελάμβανε καὶ μετεδίδου τῶν ἀπορρήτων συνεδρίων, 
βουλευόμενος ἀνελεῖν τὸν ἀδελφόν. ὁ δέ, καίπερ ἁπάν-
των τοῦτο πράττειν κελευόντων, μόνος ἀπηγόρευσεν, 
εἰπὼν ὡς μᾶλλον, εἰ δυνατὸν ἦν, ἔδει φῦσαι τῷ βασι-
λεῖ πλείονας ἀδελφοὺς πρὸς ἀσφάλειαν καὶ διαμονὴν 
τῶν πραγμάτων. Σωσιβίου δὲ τοῦ πλεῖστον ἐν τοῖς φί-
λοις δυναμένου φήσαντος οὐκ εἶναι τὰ τῶν μισθοφόρων 
αὐτοῖς βέβαια τοῦ Μάγα ζῶντος, ἀμελεῖν ἐκέλευεν ὁ 
Κλεομένης ἕνεκά γε τούτου· πλείους γὰρ ἢ τρισχιλίους 
τῶν ξένων εἶναι Πελοποννησίους, προσέχοντας αὐτῷ κἂν 
μόνον νεύσῃ προθύμως μετὰ τῶν ὅπλων παρεσομένους. 
οὗτος ὁ λόγος τότε μὲν οὐ μικρὰν τῷ Κλεομένει καὶ πίστιν 
εὐνοίας καὶ δόκησιν ἰσχύος προσέθηκεν, ὕστερον δέ, τοῦ 
Πτολεμαίου τῆς ἀσθενείας ἐπιτεινούσης τὴν δειλίαν, καὶ 
καθάπερ εἴωθεν ἐν τῷ μηδὲν φρονεῖν, τοῦ πάντα δεδοικέναι 
καὶ πᾶσιν ἀπιστεῖν ἀσφαλεστάτου δοκοῦντος εἶναι, 
φοβερὸν ἐποίει τὸν Κλεομένη τοῖς αὐλικοῖς, ὡς ἰσχύοντα 
παρὰ τοῖς ξένοις· καὶ πολλῶν ἦν ἀκούειν λεγόντων ὅτι 
”οὗτος ὁ λέων ἐν τούτοις τοῖς προβάτοις ἀναστρέφεται”. 
τῷ γὰρ ὄντι τοιοῦτον διέφαινεν ἦθος ἐν τοῖς βασιλικοῖς, 
ὑποβλέπων ἀτρέμα καὶ παρεπισκοπῶν τὰ πραττόμενα. 
  Ναῦς μὲν οὖν αἰτῶν καὶ στρατιὰν ἀπεῖπε· 
πυνθανόμενος δὲ τεθνάναι τὸν Ἀντίγονον, Αἰτωλικῷ δὲ 
πολέμῳ συμπεπλέχθαι τοὺς Ἀχαιούς, τὰ δὲ πράγματα 
ποθεῖν αὐτὰ καὶ παρακαλεῖν ἐκεῖνον, ἐν ταραχῇ καὶ 
διασπασμῷ τῆς Πελοποννήσου γεγενημένης, ἠξίου μὲν 
μόνος ἀποσταλῆναι μετὰ τῶν φίλων, ἔπειθε δ' οὐδένα, τοῦ  
μὲν βασιλέως οὐκ εἰσακούοντος, ἀλλ' ἐν γυναιξὶ καὶ 
θιάσοις καὶ κώμοις συνέχοντος ἑαυτόν, ὁ δὲ τῶν ὅλων 
προεστηκὼς καὶ προβουλεύων Σωσίβιος μένοντα μὲν τὸν 
Κλεομένη παρὰ γνώμην ἡγεῖτο δυσμεταχείριστον εἶναι καὶ 
φοβερόν, 〈φοβερώτερον δ'〉 ἀφεθέντα, τολμηρὸν ἄνδρα καὶ 
μεγαλοπράγμονα καὶ τῆς βασιλείας νοσούσης θεατὴν 
γεγενημένον. οὐδὲ γὰρ αἱ δωρεαὶ κατεπράυνον αὐτόν, 
ἀλλ' ὥσπερ τὸν Ἆπιν ἐν ἀφθόνοις διαιτώμενον καὶ 
τρυφᾶν δοκοῦντα τοῦ κατὰ φύσιν βίου καὶ δρόμων ἀφέτων 
καὶ σκιρτήσεων ἵμερος ἔχει, καὶ δῆλός ἐστι δυσανασχετῶν 
τὴν ἐν ταῖς χερσὶ τῶν ἱερέων διατριβήν, οὕτως ἐκεῖνον 
οὐδὲν ἤρεσκε τῶν μαλθακῶν, 
 
        ἀλλὰ φθινύθεσκε φίλον κῆρ (Il. 1, 491), 
 
ὥσπερ Ἀχιλλεύς, 
 
        αὖθι μένων, ποθέεσκε δ' ἀυτήν τε πτόλεμόν τε. 
 
  Τοιούτων δὲ τῶν κατ' αὐτὸν ὄντων πραγμάτων, 
ἀφικνεῖται Νικαγόρας ὁ Μεσσήνιος εἰς Ἀλεξάνδρειαν, ἀνὴρ 
μισῶν μὲν τὸν Κλεομένη, προσποιούμενος δὲ φίλος εἶναι· 
χωρίον γάρ ποτε καλὸν αὐτῷ πεπρακώς, δι' ἀπορίαν 〈δ'〉 
οἶμαι καὶ δι' ἀσχολίαν ὡς ἔοικε καὶ διὰ πολέμους οὐκ 
ἀπειληφὼς τὸ ἀργύριον. τοῦτον οὖν ἐκβαίνοντα τότε τῆς 
ὁλκάδος ἰδὼν ὁ Κλεομένης—ἔτυχε γὰρ ἐν τῇ κρηπῖδι 
τοῦ λιμένος περιπατῶν—ἠσπάζετο προθύμως, καὶ τίς 
αὐτὸν εἰς Αἴγυπτον ἄγοι πρόφασις ἠρώτα. τοῦ δὲ Νικα-
γόρου φιλοφρόνως ἀντασπαζομένου, καὶ φήσαντος ἵππους 
ἄγειν τῷ βασιλεῖ καλοὺς τῶν πολεμιστηρίων, γελάσας ὁ 
Κλεομένης „ἐβουλόμην ἄν“ ἔφη ”σε μᾶλλον ἥκειν ἄγοντα  
σαμβυκιστρίας καὶ κιναίδους· ταῦτα γὰρ νῦν μάλιστα 
κατεπείγει τὸν βασιλέα.” καὶ ὁ Νικαγόρας τότε μὲν 
ἐμειδίασεν· ἡμέραις δ' ὕστερον ὀλίγαις ὑπομνήσας τοῦ 
χωρίου τὸν Κλεομένη, νῦν γοῦν ἐδεῖτο τὴν τιμὴν ἀπολα-
βεῖν, ὡς οὐκ ἂν ἐνοχλήσας εἰ μὴ περὶ τὴν τῶν φορτίων 
διάθεσιν μετρίως ἐζημιοῦτο. τοῦ δὲ Κλεομένους φήσαντος 
οὐδὲν αὐτῷ περιεῖναι τῶν δεδομένων, λυπηθεὶς ὁ Νικα-
γόρας ἐκφέρει τῷ Σωσιβίῳ τὸ σκῶμμα τοῦ Κλεομένους. 
ὁ δὲ καὶ τοῦτο μὲν ἀσμένως ἔλαβεν, ἐκ δὲ μείζονος αἰτίας 
τὸν βασιλέα παροξῦναι ζητῶν, ἔπεισε τὸν Νικαγόραν 
ἐπιστολὴν γράψαντα κατὰ τοῦ Κλεομένους ἀπολιπεῖν, ὡς 
ἐγνωκότος, εἰ λάβοι τριήρεις καὶ στρατιώτας παρ' αὐτοῦ, 
Κυρήνην κατασχεῖν. ὁ μὲν οὖν Νικαγόρας ταῦτα γράψας 
ἀπέπλευσε· τοῦ δὲ Σωσιβίου μετὰ τέσσαρας ἡμέρας τὴν 
ἐπιστολὴν πρὸς τὸν Πτολεμαῖον ἀνενεγκόντος ὡς ἀρτίως 
αὐτῷ δεδομένην, καὶ παροξύναντος τὸ μειράκιον, ἔδοξεν 
εἰς οἰκίαν μεγάλην εἰσαγαγεῖν τὸν Κλεομένη, καὶ τὴν 
ἄλλην ὁμοίως παρέχοντας δίαιταν ἐξόδων εἴργειν. 
  Ἦν μὲν οὖν καὶ ταῦτα λυπηρὰ τῷ Κλεομένει, 
μοχθηροτέρας δὲ τὰς περὶ τοῦ μέλλοντος ἐλπίδας ἔσχεν ἐκ 
τοιαύτης συντυχίας. Πτολεμαῖος ὁ Χρυσέρμου φίλος ὢν 
τοῦ βασιλέως πάντα τὸν χρόνον ἐπιεικῶς διείλεκτο τῷ 
Κλεομένει, καὶ συνήθειά τις ὑπῆρχεν αὐτοῖς καὶ παρρησία 
πρὸς ἀλλήλους. οὗτος οὖν τότε, τοῦ Κλεομένους δεηθέν-
τος ἐλθεῖν πρὸς αὐτόν, ἦλθε μὲν καὶ διελέχθη μέτρια, 
τὸ ὕποπτον ἐξαιρῶν καὶ περὶ τοῦ βασιλέως ἀπολογού-
μενος· ἀπιὼν δὲ πάλιν ἐκ τῆς οἰκίας, καὶ μὴ προνοήσας 
ἐξόπισθεν ἄχρι τῶν θυρῶν ἐπακολουθοῦντα τὸν Κλεο-
μένη, πικρῶς ἐπετίμησε τοῖς φύλαξιν, ὡς δὴ μέγα θηρίον 
καὶ δυστήρητον ἀμελῶς φυλάττουσι καὶ ῥᾳθύμως. τούτων 
ὁ Κλεομένης αὐτήκοος γενόμενος, καὶ πρὶν αἰσθέσθαι τὸν 
Πτολεμαῖον ἀναχωρήσας, ἔφρασε τοῖς φίλοις. εὐθὺς οὖν  
πάντες ἃς πρότερον εἶχον ἐλπίδας ἐκβαλόντες, πρὸς ὀργὴν 
ἐβουλεύσαντο τοῦ Πτολεμαίου τὴν ἀδικίαν ἀμυνάμενοι καὶ 
τὴν ὕβριν ἀξίως τῆς Σπάρτης ἀποθανεῖν, καὶ μὴ περιμένειν 
ὥσπερ ἱερεῖα πιανθέντας κατακοπῆναι· δεινὸν γάρ, εἰ τὰς 
πρὸς Ἀντίγονον, ἄνδρα πολεμιστὴν καὶ δραστήριον, 
διαλύσεις ὑπεριδὼν Κλεομένης κάθηται μητραγύρτου 
βασιλέως σχολὴν ἀναμένων, ὅταν πρῶτον ἀπόθηται τὸ 
τύμπανον καὶ καταπαύσῃ τὸν θίασον, ἀποκτενοῦντος 
αὐτόν. 
  Ἐπεὶ δ' ἔδοξε ταῦτα καὶ κατὰ τύχην ὁ 
Πτολεμαῖος εἰς Κάνωβον ἐξώρμησε, πρῶτον μὲν διέδωκαν 
λόγον, ὡς παραλύοιτο τῆς φυλακῆς ὑπὸ τοῦ βασιλέως· 
ἔπειτ' ἔκ τινος ἔθους βασιλικοῦ τοῖς μέλλουσιν ἐξ εἱρκτῆς 
ἀπολύεσθαι δείπνου τε πεμπομένου καὶ ξενίων, οἱ φίλοι 
πολλὰ τοιαῦτα τῷ Κλεομένει παρασκευάσαντες ἔξωθεν 
εἰσέπεμψαν, ἐξαπατῶντες τοὺς φύλακας, οἰομένους ὑπὸ 
τοῦ βασιλέως ἀπεστάλθαι. καὶ γὰρ ἔθυε καὶ μετεδίδου 
τούτων ἀφθόνως αὐτοῖς, καὶ ἐπιθεὶς στεφάνους καὶ 
κατακλιθεὶς εἱστιᾶτο μετὰ τῶν φίλων. λέγεται δὲ τάχιον 
ἢ διεγνώκει πρὸς τὴν πρᾶξιν ὁρμῆσαι, συναισθόμενος 
οἰκέτην ἕνα τῶν συνειδότων τὴν πρᾶξιν ἔξω παρὰ γυναικὶ 
κεκοιμημένον ἧς ἤρα· καὶ φοβηθεὶς μήνυσιν, ἐπειδὴ 
μέσον ἡμέρας ἦν καὶ τοὺς φύλακας ᾔσθετο καθεύδοντας 
ὑπὸ τῆς μέθης, ἐνδυσάμενος τὸν χιτῶνα καὶ τὴν ῥαφὴν 
ἐκ τοῦ δεξιοῦ παραλυσάμενος ὤμου, γυμνῷ τῷ ξίφει μετὰ 
τῶν φίλων ἐξεπήδησεν ἐνεσκευασμένων ὁμοίως, δεκα-
τριῶν ὄντων. Ἱππίτας δὲ χωλὸς ὢν τῇ μὲν πρώτῃ συνεξ-
έπεσεν ὁρμῇ προθύμως, ὡς δ' ἑώρα σχολαίτερον πορευο-
μένους δι' αὐτόν, ἐκέλευσεν ἀνελεῖν καὶ μὴ διαφθείρειν τὴν  
πρᾶξιν, ἄχρηστον ἄνθρωπον περιμένοντας. ἔτυχε δὲ τῶν 
Ἀλεξανδρέων τις ἵππον ἄγων παρὰ τὰς θύρας· τοῦτον 
ἀφελόμενοι καὶ τὸν Ἱππίταν ἀναβαλόντες, ἐφέροντο 
δρόμῳ διὰ τῶν στενωπῶν καὶ παρεκάλουν τὸν ὄχλον ἐπὶ 
τὴν ἐλευθερίαν. τοῖς δὲ τοσοῦτον ὡς ἔοικεν ἀλκῆς μετῆν, 
ὅσον ἐπαινεῖν καὶ θαυμάζειν τὴν τοῦ Κλεομένους τόλμαν, 
ἀκολουθεῖν δὲ καὶ βοηθεῖν οὐδεὶς ἐθάρρει. τὸν μὲν οὖν 
τοῦ Χρυσέρμου Πτολεμαῖον ἐκ τῆς αὐλῆς ἐξιόντα τρεῖς 
εὐθὺς προσπεσόντες ἀπέκτειναν· ἑτέρου δὲ Πτολεμαίου 
τοῦ φυλάσσοντος τὴν πόλιν ἐλαύνοντος ἅρματι πρὸς 
αὐτούς, ὁρμήσαντες ἐναντίοι τοὺς μὲν ὑπηρέτας καὶ 
δορυφόρους διεσκέδασαν, αὐτὸν δὲ κατασπάσαντες ἀπὸ 
τοῦ ἅρματος ἀπέκτειναν. εἶτα πρὸς τὴν ἄκραν ἐχώρουν, 
ἀναρρῆξαι διανοούμενοι τὸ δεσμωτήριον καὶ χρήσασθαι 
τῷ πλήθει τῶν δεδεμένων. ἔφθασαν δὲ φραξάμενοι καλῶς 
οἱ φύλακες, ὥστε καὶ ταύτης ἀποκρουσθέντα τῆς πείρας 
τὸν Κλεομένη διαφέρεσθαι καὶ πλανᾶσθαι κατὰ τὴν πόλιν, 
οὐδενὸς αὐτῷ προσχωροῦντος, ἀλλὰ φευγόντων καὶ φο-
βουμένων ἁπάντων. οὕτως οὖν ἐπιστὰς καὶ πρὸς τοὺς 
φίλους εἰπών „οὐδὲν ἦν ἄρα θαυμαστὸν ἄρχειν γυναῖ-
κας ἀνθρώπων φευγόντων τὴν ἐλευθερίαν“, παρεκάλεσε 
πάντας ἀξίως αὐτοῦ καὶ τῶν πεπραγμένων τελευτᾶν. καὶ 
πρῶτος μὲν Ἱππίτας ὑπὸ τῶν νεωτέρων τινὸς ἐπλήγη 
δεηθείς, ἔπειτα τῶν ἄλλων ἕκαστος εὐκόλως καὶ ἀδεῶς 
ἑαυτὸν ἀποσφάττει, πλὴν Παντέως τοῦ πρώτου Μεγά-
λην πόλιν καταλαβόντος. τοῦτον δὲ κάλλιστον ὥρᾳ καὶ 
πρὸς τὴν ἀγωγὴν εὐφυέστατον τῶν νέων γενόμενον 
ἐρώμενον ἐσχηκὼς ὁ βασιλεὺς ἐκέλευσεν, ὅταν αὐτόν τε 
καὶ τοὺς ἄλλους ἴδῃ πεπτωκότας, οὕτω τελευτᾶν. ἤδη δὲ 
κειμένων ἁπάντων, ἐπιπορευόμενος ὁ Παντεὺς καὶ τῷ 
ξιφιδίῳ παραπτόμενος καθ' ἕκαστον ἀπεπειρᾶτο, μή τις  
διαλανθάνοι ζῶν. ἐπεὶ δὲ καὶ τὸν Κλεομένη νύξας παρὰ τὸ 
σφυρὸν εἶδε συστρέψαντα τὸ πρόσωπον, ἐφίλησεν αὐτόν, 
εἶτα παρεκάθισε· καὶ τέλος ἔχοντος ἤδη, περιβαλὼν τὸν 
νεκρὸν ἑαυτὸν ἐπικατέσφαξε. 
  Κλεομένης μὲν οὖν ἑκκαίδεκα τῆς Σπάρτης 
βασιλεύσας ἔτη καὶ τοιοῦτος ἀνὴρ γενόμενος, οὕτω 
κατέστρεψε. 
  Τῆς δὲ φήμης εἰς τὴν πόλιν ὅλην σκεδασθείσης, ἡ 
μὲν Κρατησίκλεια, καίπερ οὖσα γενναία γυνή, προὔδωκε 
τὸ φρόνημα πρὸς τὸ τῆς συμφορᾶς μέγεθος, καὶ περι-
βαλοῦσα τὰ παιδία τοῦ Κλεομένους ὠλοφύρετο. τῶν δὲ 
παιδίων τὸ πρεσβύτερον ἀποπηδῆσαν, οὐδενὸς ἂν προσ-
δοκήσαντος, ἀπὸ τοῦ τέγους ἐπὶ κεφαλὴν ἔρριψεν ἑαυτό· 
καὶ κακῶς μὲν ἔσχεν, οὐ μὴν ἀπέθανεν, ἀλλ' ἤρθη βοῶν 
καὶ ἀγανακτοῦν ἐπὶ τῷ διακωλύεσθαι τελευτᾶν. ὁ δὲ 
Πτολεμαῖος ὡς ἔγνω ταῦτα, προσέταξε τὸ μὲν σῶμα 
τοῦ Κλεομένους κρεμάσαι καταβυρσώσαντας, ἀποκτεῖναι 
δὲ τὰ παιδία καὶ τὴν μητέρα καὶ τὰς περὶ αὐτὴν γυναῖ-
κας. ἐν δὲ ταύταις ἦν καὶ Παντέως γυνή, καλλίστη καὶ 
γενναιοτάτη τὸ εἶδος. ἔτι δ' αὐτοῖς νεογάμοις οὖσιν ἐν 
ἀκμαῖς ἐρώτων αἱ τύχαι συνέβησαν. εὐθὺς μὲν οὖν 
συνεκπλεῦσαι τῷ Παντεῖ βουλομένην αὐτὴν οὐκ εἴασαν 
οἱ γονεῖς, ἀλλὰ βίᾳ κατακλείσαντες ἐφύλαττον· ὀλίγῳ δ' 
ὕστερον ἵππον ἑαυτῇ παρασκευάσασα καὶ χρυσίδιον οὐ 
πολὺ νυκτὸς ἀπέδρα, καὶ διώξασα συντόνως ἐπὶ Ταίναρον, 
ἐκεῖθεν ἐπέβη νεὼς εἰς Αἴγυπτον πλεούσης· καὶ διεκομίσθη 
πρὸς τὸν ἄνδρα καὶ συνδιήνεγκεν αὐτῷ τὸν ἐπὶ ξένης 
βίον ἀλύπως καὶ ἱλαρῶς. αὕτη τότε τὴν Κρατησίκλειαν 
ὑπὸ τῶν στρατιωτῶν ἐξαγομένην ἐχειραγώγει, τόν τε 
πέπλον αὐτῆς ὑπολαμβάνουσα καὶ θαρρεῖν παρακαλοῦσα,  
μηδέν τι μηδ' αὐτὴν ἐκπεπληγμένην τὸν θάνατον, ἀλλ' 
ἓν μόνον αἰτουμένην, πρὸ τῶν παιδίων ἀποθανεῖν. ἐπεὶ 
δ' ἦλθον εἰς τὸν τόπον ἐν ᾧ ταῦτα δρᾶν εἰώθεσαν οἱ 
ὑπηρέται, πρῶτον μὲν τὰ παιδία τῆς Κρατησικλείας 
ὁρώσης ἔσφαττον, εἶτ' ἐκείνην, ἓν τοῦτο μόνον ἐπὶ 
τηλικούτοις φθεγξαμένην πάθεσιν· ”ὦ τέκνα, ποῖ 
ἐμόλετε;” ἡ δὲ Παντέως γυνὴ περιζωσαμένη τὸ ἱμά-
τιον, εὔρωστος οὖσα καὶ μεγάλη, τῶν ἀποθνῃσκουσῶν 
ἑκάστην σιωπῇ καὶ μεθ' ἡσυχίας ἐθεράπευε καὶ περι-
έστελλεν ἐκ τῶν ἐνδεχομένων. τέλος δὲ μετὰ πάσας 
ἑαυτὴν κοσμήσασα καὶ καταγαγοῦσα τὴν περιβολήν, καὶ 
μηδένα προσελθεῖν ἐάσασα μηδὲ θιγεῖν ἄλλον ἢ τὸν ἐπὶ 
τῆς σφαγῆς τεταγμένον, ἡρωικῶς κατέστρεψεν, οὐδενὸς 
δεηθεῖσα κοσμοῦντος καὶ περικαλύπτοντος μετὰ τὴν 
τελευτήν. οὕτω παρέμεινε τῷ θανάτῳ τὸ κόσμιον τῆς 
ψυχῆς, καὶ διεφύλαξεν ἣν ζῶσα φρουρὰν τῷ σώματι 
περιέθηκεν. 
  Ἡ μὲν οὖν Λακεδαίμων ἐφαμίλλως ἀγωνι-
σαμένη τῷ γυναικείῳ δράματι πρὸς τὸ ἀνδρεῖον, ἐν τοῖς 
ἐσχάτοις καιροῖς ἐπέδειξε τὴν ἀρετὴν ὑβρισθῆναι μὴ 
δυναμένην ὑπὸ τῆς τύχης. ὀλίγαις δ' ὕστερον ἡμέραις 
οἱ τὸ σῶμα τοῦ Κλεομένους ἀνεσταυρωμένον παραφυ-
λάττοντες εἶδον εὐμεγέθη δράκοντα τῇ κεφαλῇ περιπε-
πλεγμένον καὶ ἀποκρύπτοντα τὸ πρόσωπον, ὥστε μηδὲν 
ὄρνεον ἐφίπτασθαι σαρκοφάγον. ἐκ δὲ τούτου δεισι-
δαιμονία προσέπεσε τῷ βασιλεῖ καὶ φόβος, ἄλλων καθ-
αρμῶν ταῖς γυναιξὶν ἀρχὴν παρασχών, ὡς ἀνδρὸς ἀν-
ῃρημένου θεοφιλοῦς καὶ κρείττονος τὴν φύσιν, οἱ δ' Ἀλεξ-
ανδρεῖς καὶ προσετρέποντο φοιτῶντες ἐπὶ τὸν τόπον, 
ἥρωα τὸν Κλεομένη καὶ θεῶν παῖδα προσαγορεύοντες,  
ἄχρι οὗ κατέπαυσαν αὐτοὺς οἱ σοφώτεροι, διδόντες λόγον, 
ὡς μελίττας μὲν βόες, σφῆκας δ' ἵπποι κατασαπέντες 
ἐξανθοῦσι, κάνθαροι δ' ὄνων τὸ αὐτὸ παθόντων ζῳο-
γονοῦνται, τὰ δ' ἀνθρώπινα σώματα, τῶν περὶ τὸν μυελὸν 
ἰχώρων συρροήν τινα καὶ σύστασιν ἐν ἑαυτοῖς λαβόντων, 
ὄφεις ἀναδίδωσι. καὶ τοῦτο κατιδόντες οἱ παλαιοὶ μάλιστα 
τῶν ζῴων τὸν δράκοντα τοῖς ἥρωσι συνῳκείωσαν.  