
        {ΓΑΛΗΝΟΥ ΥΓΙΕΙΝΩΝ ΛΟΓΟϹ Α} 
  Τῆϲ περὶ τὸ ϲῶμα τἀνθρώπου τέχνηϲ μιᾶϲ οὔϲηϲ, ὡϲ ἐν ἑτέρῳ 
δέδεικται γράμματι, δύο ἐϲτὶ τὰ πρῶτά τε καὶ μέγιϲτα μόρια· καλεῖται 
δὲ τὸ μὲν ἕτερον αὐτῶν ὑγιεινόν, τὸ δὲ ἕτερον θεραπευτικόν, ἔμπαλιν 
ἔχοντα πρὸϲ ἄλληλα ταῖϲ ἐνεργείαιϲ, ἐπειδή γε τῷ μὲν φυλάξαι, τῷ 
δ' ἀλλοιῶϲαι πρόκειται τὴν περὶ τὸ ϲῶμα κατάϲταϲιν. ἐπεὶ δὲ καὶ 
χρόνῳ καὶ ἀξιώματι πρότερόν ἐϲτιν ὑγεία νόϲου, χρὴ δήπου καὶ ἡμᾶϲ, 
ὅπωϲ ἄν τιϲ ταύτην φυλάξειεν, ἐϲκέφθαι πρότερον, ἐφεξῆϲ δὲ καί, ὡϲ 
ἄν τιϲ ἄριϲτα | νόϲουϲ ἐξιῷτο. κοινὴ δ' ἀμφοτέροιϲ ὁδὸϲ τῆϲ εὑρέϲεωϲ, 
εἰ γνοίημεν, ὁποία τίϲ ἐϲτιν ἡ διάθεϲιϲ τοῦ ϲώματοϲ, ἣν ὑγείαν ὀνο-
μάζομεν· οὐ γὰρ ἂν οὔτε φυλάττειν αὐτὴν παροῦϲαν οὔτ' ἀνακτή-
ϲαϲθαι διαφθειρομένην οἷοί τε ἦμεν ἀγνοοῦντεϲ τὸ παράπαν, ἥτιϲ πότ' 
ἐϲτι. γέγραπται δὲ ἡμῖν ἑτέρωθι καὶ περὶ τοῦδε καὶ δέδεικται τῶν μὲν 
ὁμοιομερῶν ὀνομαζομένων ἡ ὑγεία, ψυχροῦ καὶ θερμοῦ καὶ ξηροῦ καὶ 
ὑγροῦ, ϲυμμετρία τιϲ ὑπάρχουϲα, τῶν δ' ὀργανικῶν ἐκ τῆϲ τῶν ὁμοιο-
μερῶν ϲυνθέϲεώϲ τε καὶ ποϲότητοϲ καὶ πηλικότητοϲ καὶ διαπλάϲεωϲ 
ἀποτελουμένη. ὥϲτε καὶ ὅϲτιϲ ἂν ἱκανὸϲ ᾖ φυλάττειν ταῦτα, φύλαξ 
οὗτοϲ ἀγαθὸϲ ὑγείαϲ ἔϲται. φυλάξει δὲ πρότερον ἐξευρὼν ἅπανταϲ 
τοὺϲ τρόπουϲ, καθ' οὓϲ διαφθείρεται. ὥϲπερ γάρ, εἰ καὶ παντάπαϲιν 
ἀπαθὲϲ ἦν ἡμῶν τὸ ϲῶμα, τῆϲ προνοηϲομένηϲ αὐτοῦ τέχνηϲ οὐκ ἂν 
ἐδεήθημεν, οὕτω νῦν, ἐπειδὴ πάϲχει πολυειδῶϲ, ἀναγκαῖόν ἐϲτι προ-
ϲτήϲαϲθαί τινα τέχνην, τὴν ἁπάϲαϲ αὐτοῦ τὰϲ βλάβαϲ γινώϲκουϲαν καὶ 
φυλάττεϲθαι δυναμένην. |  
  Εἰϲὶ δὲ βλάβαι τε καὶ διαφθοραὶ τοῦ ϲώματοϲ ἡμῶν διτταὶ κατὰ 
γένοϲ· αἱ μὲν γάρ τινεϲ αὐτῶν ἀναγκαῖαί τ' εἰϲι καὶ ϲύμφυτοι, τὴν οἷον 
ῥίζαν ἔχουϲαι τὰϲ ἀρχὰϲ τῆϲ γενέϲεωϲ, ἔνιαι δ' οὐκ ἀναγκαῖαι μὲν οὐδὲ 
ἐξ ἡμῶν αὐτῶν ὁρμώμεναι, διαφθείρουϲαι δ' οὐδὲν ἧττον ἐκείνων τὸ 
ϲῶμα. διαιρήϲομεν δ' ἤδη χωρὶϲ ἑκατέραϲ. αἷμα καὶ ϲπέρμα τῆϲ γενέϲεωϲ 
ἡμῶν εἰϲιν αἱ ἀρχαί, τὸ μὲν αἷμα οἷον ὕλη τιϲ εὔρυθμόϲ τε καὶ εὐπειθὴϲ 
εἰϲ ἅπαν τῷ δημιουργῷ, τὸ δὲ ϲπέρμα τὸν τοῦ δημιουργοῦ λόγον ἔχει. 
κέκραται δὲ ἑκάτερον μὲν ἐκ τῶν αὐτῶν ϲτοιχείων κατὰ γένοϲ, ὑγροῦ 
καὶ ξηροῦ καὶ θερμοῦ καὶ ψυχροῦ, ἤ, εἴπερ ἐθέλει τιϲ οὐκ ἀπὸ τῶν ποιο-
τήτων, ἀλλ' ἀπὸ τῆϲ οὐϲίαϲ ὀνομάζειν αὐτά, γῆϲ καὶ ὕδατοϲ ἀέροϲ τε 
καὶ πυρόϲ (οὕτω γὰρ ἡμῖν ἐν τῷ Περὶ τῶν καθ' Ἱπποκράτη ϲτοιχείων 
ἀποδέδεικται), διαφέρουϲι δὲ ἐν τῷ ποϲῷ τῆϲ μίξεωϲ. τῷ μὲν γὰρ 
ϲπέρματι πλέον ἐνυπάρχει πυρώδουϲ τε καὶ ἀερώδουϲ οὐϲίαϲ, τῷ δ' 
αἵματι γεώδουϲ τε καὶ ὑδατώδουϲ· ἐπικρατεῖ γε μὴν ἔτι κἀν | τούτῳ τὸ 
μὲν θερμὸν τοῦ ψυχροῦ, τὸ δὲ ὑγρὸν τοῦ ξηροῦ, καὶ διὰ τὴν ἐπι-
κράτειαν ταύτην οὐ ξηρόν, ὥϲπερ ὀϲτοῦν 〈καὶ ὄνυξ〉 καὶ θρίξ, ἀλλ' 
ὑγρὸν εἶναι λέγεται, τὸ δὲ ϲπέρμα ξηρότερον μέν ἐϲτιν ἢ κατὰ τὸ αἷμα, 
ῥυτὸν μὴν καὶ ὑγρὸν ὑπάρχει καὶ αὐτό. καὶ οὕτωϲ ἑκατέρωθεν ἡμῖν ἡ 
ἀρχὴ τῆϲ γενέϲεωϲ ἐξ ὑγρᾶϲ οὐϲίαϲ ἐϲτίν, ἣν οὐχ ὑγρὰν δήπου φυλάτ-
τεϲθαι προϲήκει, μέλλουϲάν γε νεῦρα καὶ ἀρτηρίαϲ καὶ φλέβαϲ καὶ ὀϲτᾶ 
καὶ χόνδρουϲ καὶ ὑμέναϲ ὅϲα τ' ἄλλα τοιαῦτα γενήϲεϲθαι. ϲυγκατα-
βεβλῆϲθαι τοίνυν ἀναγκαῖόν ἐϲτιν εὐθὺϲ ἀπὸ τῆϲ πρώτηϲ γενέϲεωϲ 
ἰϲχυρότερον ἐν τῇ κράϲει τὸ ξηραντικὸν ϲτοιχεῖον. ἔϲτι δὲ τῇ φύϲει 
τοιοῦτον μάλιϲτα μὲν τὸ πῦρ, ἤδη δὲ καὶ ἡ γῆ· ξηρὸν γάρ τι χρῆμα 
καὶ ἥδε. ἀλλὰ τῆϲ μὲν γῆϲ οὐχ οἷόν τε ἦν μίγνυϲθαι πλεῖον, ὑγρῶν 
εἶναι δεομένων τῶν ἀρχῶν· τοῦ πυρὸϲ δ' οὔτε κωλύει τι πλέον μι-
χθῆναι καὶ κέκραται τοϲούτῳ πλέον ἐν ἀμφοῖν, ὡϲ μήτε φρύγειν ἤδη 
καὶ καίειν αὐτάρκωϲ τε ξηραίνειν. καὶ γὰρ αὖ καὶ τὴν | πρὸϲ τὰϲ κινή-
ϲειϲ ἑτοιμότητα τοϲοῦτον ὑπάρχον τὸ θερμὸν ἱκανὸν ἦν παραϲχεῖν. 
ὑπὸ τούτου δὴ τὰ μὲν πρῶτα ϲυνίϲταταί τε καὶ βραχεῖάν τινα πῆξιν 
λαμβάνει τὸ κύημα· μετὰ δὲ ταῦτα ἐπὶ μᾶλλον ἤδη ξηραινόμενον οἷον 
ὑπογραφάϲ τιναϲ ἴϲχει καὶ τύπουϲ ἀμυδροὺϲ ἑκάϲτου τῶν μορίων· εἶτ' 
ἐπὶ πλέον ξηρανθὲν οὐχ ὑπογραφὰϲ μόνον οὐδ' ἀμυδροὺϲ τοὺϲ τύπουϲ, 
ἀλλ' ἀκριβὲϲ ἑκάϲτου τὸ εἶδοϲ ἴϲχει. καὶ δὴ καὶ ἀποκυηθὲν ἀεὶ καὶ  
μᾶλλον ἑαυτοῦ γίνεται ξηρότερόν τε καὶ ῥωμαλεώτερον, ἄχριπερ ἂν 
εἰϲ ἀκμὴν ἀφίκηται. τηνικαῦτα δὲ τά τε τῆϲ αὐξήϲεωϲ ἵϲταται μηκέτι 
ἐπιδιδόντων τῶν ὀϲτῶν διὰ τὴν ϲκληρότητα, καὶ τῶν ἀγγείων δ' ἕκα-
ϲτον εἰϲ εὖροϲ διαφυϲᾶται, καὶ ϲύμπανθ' οὕτω τὰ μόρια κρατύνεται 
καὶ εἰϲ τὴν ἀκροτάτην αὐτῶν ἰϲχὺν ἀφικνεῖται. τὸ δὲ ἀπὸ τοῦδε πε-
ραιτέρω τοῦ προϲήκοντοϲ ἤδη ξηροτέρων ἁπάντων τῶν ὀργάνων γινο-
μένων αἵ τε ἐνέργειαι χεῖρον ἀποτελοῦνται καὶ ἀϲαρκότερόν τε καὶ 
ἰϲχνότερον ἑαυτοῦ γίνεται τὸ ζῷον. ἐπὶ πλέον δὴ ἀναξηραινόμενον 
οὐκ ἀϲαρκότερόν γε μόνον, ἀλλὰ καὶ ῥυϲὸν ἀπο|τελεῖται, καὶ τὸ κῶλον 
ἀκρατὲϲ καὶ ϲφαλερὸν ἐν ταῖϲ κινήϲεϲι. καὶ καλεῖται μὲν ἡ τοιαύτη 
διάθεϲιϲ γῆραϲ, ἀνὰ λόγον δ' ἐϲτὶ τῇ τῶν φυτῶν αὐάνϲει. καὶ γὰρ αὖ 
κἀκείνη γῆράϲ ἐϲτι φυτῶν, δι' ὑπερβάλλουϲαν ξηρότητα γινομένη. μία 
μὲν οὖν ἥδε ϲύμφυτοϲ ἀνάγκη φθορᾶϲ ἅπαντι τῷ γεννητῷ ϲώματι, 
δευτέρα δὲ τοῖϲ ζῴοιϲ μάλιϲθ' ὑπάρχουϲα τῆϲ ὅληϲ αὐτῶν οὐϲίαϲ ἡ 
ῥύϲιϲ ἐκ τῆϲ ἐμφύτου θερμότητοϲ ἀποτελουμένη. 
  ταύταϲ μὲν οὖν τὰϲ βλάβαϲ οὐδενὶ γεννητῷ ϲώματι φυγεῖν ἐγχω-
ρεῖ, τὰϲ δ' ἄλλαϲ βλάβαϲ, ὅϲαι ταύταιϲ ἕπονται, δυνατὸν φυλάξαϲθαι 
προμηθούμενον. ἡ γένεϲιϲ δὲ κἀκείνων ἐκ τοῦ τὰϲ ἀναγκαίαϲ βλάβαϲ 
ἐπανορθοῦϲθαι πειρᾶϲθαι. ῥεούϲηϲ γὰρ τῆϲ οὐϲίαϲ ϲυϲτάϲεωϲ ἁπάντων 
τῶν ζῴων, εἰ μή τιϲ ἕτερον ὅμοιον ἀντειϲάγοι τῷ ἀπορρέοντι, δια-
φορηθήϲεταί τε καὶ ϲκεδαϲθήϲεται ϲύμπαν οὕτω τὸ ϲῶμα. καὶ διὰ 
τοῦτο οἶμαι τὴν φύϲιν οὐ τοῖϲ ζῴοιϲ μόνον, ἀλλὰ καὶ φυτοῖϲ εὐθὺϲ 
ἐξ ἀρχῆϲ ϲυμφύτουϲ δοῦναι δυνάμειϲ ἐφιεμέναϲ τῶν ἀεὶ ἐλλειπόντων. | 
οὔτε γὰρ ἐϲθίειν οὔτε πίνειν οὔτε ἀναπνεῖν διδαϲκόμεθα πρόϲ τινοϲ, 
ἀλλ' ἐξ ἀρχῆϲ ἔχομεν ἁπάντων τούτων ἐν ἡμῖν αὐτοῖϲ τὰϲ δυνάμειϲ 
ἄνευ διδαχῆϲ ἐπιτελούϲαϲ ἅπαντα. διὰ μὲν οὖν τῆϲ ἐδωδῆϲ ἀναπλη-
ροῦμεν, ὅϲον ἀπερρύη τῆϲ ξηροτέραϲ οὐϲίαϲ, διὰ δὲ τοῦ πόματοϲ τὸ 
κενωθὲν τῆϲ ὑγροτέραϲ ἀντειϲάγομεν, εἰϲ τὴν ἀρχαίαν ἐπανάγοντεϲ 
ἄμφω ϲυμμετρίαν. οὕτω δὲ καὶ τῆϲ ἀερώδουϲ τε καὶ πυρώδουϲ οὐϲίαϲ 
τὴν ϲυμμετρίαν ἀναπνοαῖϲ τε καὶ ϲφυγμοῖϲ διαϲῴζομεν. ἀποδέδεικται 
δὲ καὶ περὶ τούτων ἁπάντων ἰδίᾳ καθ' ἕκαϲτον ἐν ἑτέροιϲ γράμμαϲι, 
καὶ προϲήκειν ἡγοῦμαι τῷ λόγῳ τῷ νῦν, ὅϲα δέδεικται δι' ἐκείνων 
ὑποθέϲειϲ ποιηϲάμενον πρὸϲ τὴν ὑγιεινὴν πραγματείαν, οὕτωϲ ἔχεϲθαι 
τῶν ἐφεξῆϲ. 
  Ἐπειδὴ γὰρ ἀπορρεῖ μὲν ἁπάντων τῶν ζῴων ὁϲημέραι πολὺ 
μέροϲ τῆϲ οὐϲίαϲ διὰ τὴν ἔμφυτον θερμότητα, δεόμεθα δὲ ὑπὲρ τοῦ  
τὴν ϲυμμετρίαν αὐτῆϲ διαφυλάττεϲθαι ϲιτίων τε καὶ πομάτων, ἀνα-
πνοῆϲ τε καὶ ϲφυγμῶν, ἐξ ἀνάγκηϲ ἀκολουθήϲει τοῖϲδε περιττωμάτων 
γένεϲιϲ. εἰ μὲν γάρ, οἷόνπερ ἦν τὸ κενωθέν, ἕτερον ἀκριβῶϲ τοιοῦτον | 
εἴχομεν αὐτῷ προϲφῦϲαι δι' ὅλου, κάλλιϲτον ἂν ἦν τοῦτο καὶ ὑγιεινό-
τατον. ἐπεὶ δὲ τὸ μὲν ἀπορρέον ἑκάϲτου τῶν μορίων τοιοῦτον τὴν 
φύϲιν ἐϲτίν, οἷόνπερ αὐτὸ τὸ μόριον, οὐδὲν δὲ τῶν ἐϲθιομένων ἢ 
πινομένων ἀκριβῶϲ ἐϲτι τοιοῦτον, ἀναγκαῖον ἐγένετο τῇ φύϲει προ-
μεταβάλλειν τε καὶ προπέττειν αὐτὰ καὶ ὡϲ ἔνι μάλιϲτα προπαραϲκευ-
άζειν ὅμοια τῷ θρεψομένῳ ϲώματι. κἀν τούτῳ τὸ μὴ κατεργαϲθὲν 
ἀκριβῶϲ μηδ' ἐξομοιωθὲν οὔτε προϲφύεται τῷ ϲώματι καὶ περιττὸν 
ὂν ἀλᾶται κατὰ τὰϲ ἔνδον εὐρυχωρίαϲ, ὅθενπερ αὐτῷ καὶ τοὔνομα 
πρὸϲ τῶν ἔμπροϲθεν ὀρθῶϲ ἐτέθη περίττωμα. ἐπειδὴ οὖν τὸ μὲν ἐϲθί-
ειν τε καὶ πίνειν ἀναγκαῖα τοῖϲ ζῴοιϲ ὑπάρχει, ἀκολουθεῖ δὲ τούτοιϲ 
ἡ τῶν περιττωμάτων γένεϲιϲ, ὄργανά τε πρὸϲ τὴν ἀπόκριϲιν αὐτῶν 
ἡ φύϲιϲ παρεϲκεύαϲεν καὶ δυνάμειϲ αὐτοῖϲ ἐνέθηκε, δι' ὧν κινούμενα 
τὰ μὲν ἕλκει, τὰ δὲ παραπέμπει, τὰ δὲ ἐκκρίνει τὰ περιττώματα. καὶ 
χρὴ δήπου μήτ' ἐμφράττεϲθαι κατά τι μήτε ἀρρωϲτεῖν κατὰ τὰϲ ἐνερ-
γείαϲ ὑπὲρ τοῦ καθαρὸν ἀεὶ καὶ ἀπέριττον διαφυλάττεϲθαι | τὸ ϲῶμα. 
καί ϲοι δύο μὲν ἤδη ϲκοποὺϲ τούϲδε πρὸϲ δίαιταν ὑγιεινὴν ὁ λόγοϲ 
ὑφηγήϲατο, τὸν μὲν ἕτερον ἀναπλήρωϲιν τῶν κενουμένων, τὸν δ' ἕτε-
ρον ἀπόκριϲιν τῶν περιττωμάτων. ὁ γὰρ δὴ τρίτοϲ ὁ περὶ τοῦ μὴ 
ταχύγηρον γίνεϲθαι τὸ ζῷον ἐξ ἀνάγκηϲ ἕπεται τοῖϲ εἰρημένοιϲ. εἰ 
γὰρ μηδὲν ἁμαρτάνοιτο μήτε ἐν τῷ τὸ κενούμενον ἀναπληροῦϲθαι μήτε 
ἐν τῷ τὰ περιττώματα 〈μὴ〉 μένειν ἔνδον, ὑγιαίνοι τ' ἂν ἐν τῷδε τὸ 
ζῷον ἀκμάζοι τε μέχρι παμπόλλου. περὶ μὲν δὴ τοῦδε καὶ αὖθιϲ εἰρή-
ϲεται τοῦ λόγου προϊόντοϲ. 
  Τὸ δ' ὑπόλοιπον ὧν ἐξ ἀρχῆϲ διελέϲθαι προὐθέμεθα προϲθῶμεν 
ὑπὲρ τοῦ διωρίϲθαι ϲαφῶϲ ἤδη τοὺϲ ὑγιεινοὺϲ ϲκοπούϲ, ὁποῖοί τέ εἰϲι 
καὶ ὁπόϲοι. ἔφαμεν γάρ, ὡϲ, εἰ μὲν ἀπαθὲϲ ἦν ἡμῶν τὸ ϲῶμα, καθάπερ 
ἀδάμαϲ ἤ τι τοιοῦτον, οὐδεμιᾶϲ ἂν ἐδεῖτο τέχνηϲ ἐπιϲτατούϲηϲ αὐτῷ· 
ἐπειδὴ δὲ διττὰϲ ἔχει τῆϲ φθορᾶϲ αἰτίαϲ, τὰϲ μὲν ἔνδοθεν καὶ ἐξ ἑαυ-
τοῦ, τὰϲ δὲ ἐκ τῶν ἔξωθεν προϲπιπτόντων, ἀναγκαῖον αὐτὸ δεῖϲθαι 
προνοίαϲ οὐ μικρᾶϲ. | ἐξ ἑαυτοῦ μὲν οὖν ἐδείχθη κατὰ διττὸν τρόπον  
διαφθειρόμενον, ἢ διὰ γῆραϲ ἐπὶ θάνατον προϊὸν ἢ διὰ τὸ ῥεῖν ἀεὶ 
τὴν οὐϲίαν αὐτοῦ, καθ' ἕτερον δὲ τὸν ἑπόμενον οἷϲ ἐϲθίει τε καὶ πίνει 
τὸν ἐκ τῆϲ τῶν περιττωμάτων γενέϲεωϲ. ἐξ ἑαυτοῦ μὲν οὖν ὧδέ πωϲ 
φθείρεται, τῶν δὲ ἔξωθεν αὐτῷ προϲπιπτόντων ἓν μὲν ἀχώριϲτόν τέ 
ἐϲτι καὶ διαπαντὸϲ ὑπάρχον αὐτῷ καὶ ὡϲ ἂν εἴποι τιϲ ϲύμφυτον, ὁ 
περιέχων ἀήρ, τὰ δ' ἄλλα οὔτ' ἀναγκαῖα καὶ κατὰ χρόνουϲ τινὰϲ ἀτά-
κτωϲ ὁμιλοῦντα, τὰ μὲν ὥϲπερ ὁ περιέχων ἀὴρ ἢ τῷ θερμαίνειν ἀμέ-
τρωϲ ἢ τῷ ψύχειν ἢ τῷ ξηραίνειν ἢ τῷ ὑγραίνειν βλάπτοντα, τὰ δὲ 
τῷ θλᾶν ἢ διαϲπᾶν ἢ τιτρώϲκειν ἢ ἔξαρθρόν τι ποιεῖν. ἔϲτι μὲν οὖν 
τιϲ ἐνταῦθα λογικὴ ζήτηϲιϲ εἰϲ ἑκάτερον ἐπιχειρεῖϲθαι δυναμένη, τινῶν 
μὲν τῆϲ περὶ τὸ ϲῶμα τέχνηϲ ἁπάντων τούτων τὴν φυλακὴν εἶναι 
λεγόντων, τινῶν δὲ τῶν θερμαινόντων τε καὶ ψυχόντων, ὑγραινόν-
των καὶ ξηραινόντων μόνον· εἰ γὰρ τὸ θλῶν ἢ τὸ τιτρῶϲκον ἤ τι 
τοιοῦθ' ἕτερον ἐργαζόμενον ἐξίϲτηϲι τοῦ | κατὰ φύϲιν ἡμᾶϲ, οὐδεμιᾶϲ 
εἶναι τέχνηϲ οὔτε γινώϲκειν οὔτε φυλάττειν τὰ τοιαῦτα. ἐμοὶ δὲ περὶ 
μὲν τῶν τοιούτων προβλημάτων οὐ πρόκειται νῦν διαιρεῖν· ὅπερ δ' 
ὁμολογούμενόν ἐϲτι παρ' ἀμφοῖν ἐξ ἑτοίμου λαβὼν ἐπὶ τὸ προκείμε-
νον ἐπάνειμι. τὸ γὰρ ἅπαϲι μὲν τοῖϲ ἀνθρώποιϲ γινώϲκεϲθαι τὰ τῷ 
τιτρώϲκειν ἢ θλᾶν ἤ τι τοιοῦτον ἕτερον ἐργάζεϲθαι βλάπτοντά τε καὶ 
διαφθείροντα τὴν ὑγείαν, οὐχ ἅπαϲι δὲ ὅϲα τῷ θερμαίνειν ἢ ψύχειν 
ἢ ξηραίνειν ἢ ὑγραίνειν, ὡμολόγηται παρ' ἀμφοῖν. οὐκοῦν οὐδ' ἡμεῖϲ 
αὐτοῖϲ παρὰ μέλοϲ τι πράττειν δόξομεν, εἰ τὰ γινωϲκόμενα ἅπαϲιν 
ὑπερβάντεϲ ἐπὶ τὰ μὴ γινωϲκόμενα τὸν λόγον ἄγοιμεν. οὐ γάρ μοι 
πρόκειται τό γε νῦν εἶναι ϲοφιϲτικὰ ζητήματα διελθεῖν, ἀλλ' ὡϲ ἄν 
τιϲ ἥκιϲτα νοϲήϲειεν ὑφηγεῖϲθαι. 
  πάλιν οὖν ἐπὶ τὴν οἰκείαν ἀρχὴν ἀναγάγωμεν τὸν λόγον ἀνα-
μνήϲομέν τ' ἀκριβέϲτερον ἔτι τῶν ὑποθέϲεων αὐτοῦ. τό τε γὰρ εἶναι 
τὴν ὑγείαν οὐχ ἁπλῶϲ εὐκραϲίαν ἢ ϲυμμετρίαν τῶν ϲτοιχείων, ἐξ ὧν | 
ἐγενόμεθα, καθάπερ οἱ πρὸ ἡμῶν ὀλίγου δεῖν ἅπαντεϲ ἐνόμιζον, ἀλλὰ 
μόνον τὴν τῶν ὁμοιομερῶν ϲωμάτων, ἀποδεδειγμένον ἡμῖν ἐν ἑτέροιϲ, 
ὑπόθεϲιϲ ἔϲτω πρὸϲ τὰ παρόντα· τό τε τῶν ὀργανικῶν ϲωμάτων τὴν 
ὑγείαν ἐν διαπλάϲει τε καὶ ἀριθμῷ καὶ πηλικότητι καὶ ϲυνθέϲει τῶν 
ὁμοιομερῶν ϲυνίϲταϲθαι καὶ τοῦθ' ὡϲαύτωϲ ὑποκείϲθω πρὸϲ τὰ παρ-
όντα δεδειγμένον ἑτέρωθι. καὶ μὴν καὶ ὅτι ταῖϲ κατὰ φύϲιν ἐνερ-
γείαιϲ ἡ ὑγιεινὴ καταϲκευὴ κρίνεται, καὶ ὅτι τῆϲ ὑγείαϲ ἡ μὲν ἀρίϲτη τίϲ  
ἐϲτι καὶ ὡϲ ἂν οὕτω τιϲ εἴποι τελεία τε καὶ ἀκριβήϲ, ἡ δ' οἷον ἐλλι-
πήϲ τε καὶ οὐκ ἀκριβὴϲ οὐδὲ τελεία, ἥνπερ δὴ καὶ πλάτοϲ ἔχειν πάμ-
πολύ φαμεν, ὑποκείϲθω καὶ ταῦθ' ἡμῖν ἐν τῷδε, δι' ἑτέρων τε ἤδη 
προαποδεδειγμένα καὶ νῦν οὐχ ἥκιϲτα δειχθηϲόμενα. μάλιϲτα δ' ἀνε-
γνωκέναι βούλομαι τὸν ὁμιλήϲοντα τοῖϲδε τοῖϲ γράμμαϲι τὸ βιβλίον, 
ἐν ᾧ ϲκέπτομαι, τίνοϲ ἐϲτὶ τέχνηϲ μέροϲ τὸ ὑγιεινόν (ἐπιγράφεται δὲ 
Θραϲύβουλοϲ), ἔτι δὲ καὶ τὸ | Περὶ τῆϲ ἀρίϲτηϲ καταϲκευῆϲ τοῦ ϲώ-
ματοϲ ἡμῶν, ἔτι δὲ τὸ Περὶ τῆϲ εὐεξίαϲ. ἔϲτι δ' ἄμφω μικρὰ βιβλί-
δια, ἃ προαναγνοὺϲ εἴ τιϲ ἐπὶ τόνδε τὸν λόγον ἀφίκοιτο, ῥᾷϲτα ἂν 
ἀκολουθήϲειε τοῖϲ νῦν λεγομένοιϲ. ὅτι δὲ καὶ τὸ Περὶ τῶν καθ' Ἱππο-
κράτη ϲτοιχείων ἀναγκαῖόν ἐϲτιν εἰϲ τὰ παρόντα, πρότερον εἴρηται· 
καὶ γὰρ δὴ καὶ ἕπεται ἐκείνῳ τὸ Περὶ τῆϲ ἀρίϲτηϲ καταϲκευῆϲ καὶ τὸ 
Περὶ τῆϲ εὐεξίαϲ. 
  Ἐπὶ τούτοιϲ ὑποκειμένοιϲ ἀρκτέον ἂν εἴη ἐνθένδε τῆϲ ὑγιει-
νῆϲ πραγματείαϲ. ἐπειδὴ ϲυμμετρία τίϲ ἐϲτιν ἡ ὑγεία, ϲυμμετρία δὲ 
πᾶϲα κατὰ διττὸν ἀποτελεῖται καὶ λέγεται τρόπον, ποτὲ μὲν εἰϲ ἄκρον 
ἥκουϲα καὶ ὄντωϲ οὖϲα ϲυμμετρία, ποτὲ δὲ ἀπολειπομένη βραχύ τι 
τῆϲ ἀκριβείαϲ, εἴη ἂν καὶ ἡ ὑγιεινὴ ϲυμμετρία διττή τιϲ· ἡ μὲν γὰρ 
ἀκριβήϲ τε καὶ ἀρίϲτη καὶ τελέα καὶ ἄκρα, ἡ δὲ ἀπολειπομένη μὲν 
ταύτηϲ, οὐ μὴν ἤδη γέ πω τοϲούτῳ, ὡϲ λυπεῖϲθαι τὸ ζῷον. ἔϲτι δὲ 
κἀνταῦθα λογική τιϲ μᾶλλον | ἢ κατὰ τὴν χρείαν τῆϲ τέχνηϲ ζήτηϲιϲ, 
οὐ ϲυγχωρούντων ἐνίων ἕτερον ἑτέρου μᾶλλον ὑγιαίνειν οὐδ' εἶναι 
πλάτοϲ ἱκανὸν ἐν τῇ διαθέϲει τοῦ ϲώματοϲ, ἣν ὑγείαν ὀνομάζομεν, 
ἀλλ' ἕν τι καὶ ἀπηκριβωμένον οὖϲαν αὐτὴν ἄτμητον εἰϲ τὸ μᾶλλόν τε 
καὶ ἧττον ὑπάρχειν. ἐμοὶ δὲ ὥϲπερ τὸ λευκὸν ϲῶμα τὸ μὲν ἧττον 
φαίνεται λευκὸν εἶναι, τὸ δὲ μᾶλλον, οὕτω καὶ τὸ ὑγιαῖνον ἧττόν τε 
καὶ μᾶλλον εἶναι δοκεῖ τοιοῦτον. διττὴ δὲ ἀπόδειξιϲ τοῦ λόγου· μία 
μὲν ἐκ τῆϲ κατὰ τὰϲ ἡλικίαϲ μεταπτώϲεωϲ· ἀφ' οὗ γὰρ ἂν ἀποκυηθῇ 
τὸ ζῷον, ἀεὶ μεταβάλλειν ἀναγκαῖον αὐτοῦ τὴν κρᾶϲιν, ὡϲ ἔμπροϲθεν 
ἐδείκνυμεν· ὥϲτ', εἴπερ ἐν μὲν τῷ ποιῷ τῆϲ κράϲεωϲ ἡ ὑγεία, τὸ ποιὸν 
δ' οὐ μένει ταὐτόν, οὐδὲ τὴν ὑγείαν ἐγχωρεῖ τὴν αὐτὴν φυλάττεϲθαι. 
δευτέρα δ' ἀπόδειξιϲ ἐκ τῆϲ κατὰ τὰϲ ἐνεργείαϲ διαφορᾶϲ· οὔτε γὰρ 
τοῖϲ ὀφθαλμοῖϲ ὡϲαύτωϲ ἅπαντεϲ οἱ ὑγιαίνοντεϲ ὁρῶϲιν, ἀλλ' οἱ μὲν 
μᾶλλον, οἱ δ' ἧττον, οὔτε τοῖϲ ὠϲὶν ὁμοίωϲ ἀκούουϲιν, ἀλλὰ κἀνταῦθα  
πάμπολυ τὸ μᾶλλόν | τε καὶ ἧττον, οὐ μὴν οὐδὲ τοῖϲ ϲκέλεϲιν ὡϲαύ-
τωϲ θέουϲιν οὐδὲ ἀντιλαμβάνονται ταῖϲ χερϲὶν οὐδὲ τοῖϲ ἄλλοιϲ ἅπα-
ϲιν ὀργάνοιϲ ὡϲαύτωϲ ἐνεργοῦϲιν, ἀλλ' ὁ μέν τιϲ βέλτιον, ὁ δὲ χεῖ-
ρον. εἴπερ οὖν αἱ διαφοραὶ τῶν ἐνεργειῶν ταῖϲ τῶν κράϲεων διαφο-
ραῖϲ ἀκολουθοῦϲιν, ἀνάγκη τοϲαύταϲ εἶναι τὰϲ τῶν κράϲεων διαφοράϲ, 
ὅϲαιπέρ εἰϲι καὶ αἱ τῶν ἐνεργειῶν. εἰ δὲ μὴ κράϲεων ἐθέλοι τιϲ λέ-
γειν, ἀλλὰ καταϲκευῶν, ἵν' ἐπὶ πάϲαιϲ ταῖϲ αἱρέϲεϲιν ὁ λόγοϲ ἐκτεί-
νοιτο, ϲυμπεραίνοιτ' ἂν ὡϲαύτωϲ. ϲυμμετρία γὰρ δή τιϲ ἡ ὑγεία κατὰ 
πάϲαϲ ἐϲτὶ τὰϲ αἱρέϲειϲ, ἀλλὰ καθ' ἡμᾶϲ μὲν ὑγροῦ καὶ ξηροῦ καὶ 
θερμοῦ καὶ ψυχροῦ, κατ' ἄλλουϲ δὲ ὄγκων καὶ πόρων, κατ' ἄλλουϲ 
δὲ ἀτόμων ἢ ἀνάρμων ἢ ἀμερῶν ἢ ὁμοιομερῶν ἢ ἀνομοιομερῶν ἢ 
ὅτου δὴ τῶν πρώτων ϲτοιχείων, ἀλλὰ κατὰ πάνταϲ γε διὰ τὴν ϲυμ-
μετρίαν αὐτῶν ἐνεργοῦμεν τοῖϲ μορίοιϲ. εἴπερ οὖν διαφόρωϲ ἐνερ-
γοῦμεν, διάφορόϲ ἐϲτι καὶ ἡ καθ' ἕκαϲτον ϲυμμετρία τῶν ϲτοιχείων, 
ἥπερ ἦν ἡ ὑγεία. 
  καὶ μὴν καὶ χωρὶϲ τοῦ τῶν ϲτοιχείων μνημονεύειν | ὧδ' ἂν ὁ λό-
γοϲ ἐρωτηθείη. εἴπερ ταῖϲ καταϲκευαῖϲ τῶν μορίων ἀκολουθοῦϲιν αἱ 
ἐνέργειαι, ὅϲαιπερ ἂν ὦϲιν ἐν ταῖϲ ἐνεργείαιϲ αἱ διαφοραί, τοϲαῦται 
κἀν ταῖϲ καταϲκευαῖϲ ἔϲονται· ἀλλὰ μὴν ἀκολουθοῦϲιν ταῖϲ καταϲκευαῖϲ 
αἱ ἐνέργειαι· ἀναγκαῖον ἄρα τοϲαύταϲ εἶναι τῶν καταϲκευῶν τὰϲ διαφο-
ράϲ, ὅϲαιπερ καὶ αἱ τῶν ἐνεργειῶν. εἰϲὶ δὲ αἱ τῶν ἐνεργειῶν πάμπολλαι· 
〈πάμπολλαί〉 τινεϲ ἄρα καὶ τῶν καταϲκευῶν εἰϲιν. εἴπερ οὖν ἐν ἅπαϲι 
τοῖϲ ὑγιαίνουϲιν αἱ καταϲκευαὶ τῶν μορίων ὑπάρχουϲι ϲύμμετροι, διά-
φοροι δέ εἰϲιν αἱ καταϲκευαί, διότι καὶ αἱ ἐνέργειαι διάφοροι, πάμ-
πολλαί τινεϲ ἄρα ϲυμμετρίαι τῶν καταϲκευῶν ἔϲονται, ὥϲτε καὶ ὑγεῖαι 
πάμπολλαι. καὶ μὴν εἰ διαφέρουϲιν ἀλλήλων αἱ κατὰ μέροϲ ὑγεῖαι, 
ἤτοι κατὰ τὸ κοινὸν ἐν ἁπάϲαιϲ εἶδοϲ, ἀφ' οὗπερ ὑγεῖαι λέγονται, 
διοίϲουϲιν ἢ κατὰ τὸ μᾶλλόν τε καὶ ἧττον ἀλλήλων διαφέρουϲιν· ἀλλὰ 
μὴν οὐ κατὰ τὸ κοινὸν 〈εἶδοϲ〉· ἀδιάφοροι γάρ εἰϲιν αἱ ὑγεῖαι· κατὰ 
τὸ μᾶλλον ἄρα καὶ ἧττον ἀλλήλων διαφέρουϲιν. ὥϲπερ γὰρ ἡ ἐν τῇ 
χιόνι λευκότηϲ τῆϲ ἐν | τῷ γάλακτι λευκότητοϲ, ᾗ μὲν λευκόν ἐϲτιν, 
οὐ διαφέρει, τῷ μᾶλλον δὲ καὶ ἧττον διαφέρει, τὸν αὐτὸν δὴ τρόπον 
ἡ ἐν τῷ Ἀχιλλεῖ, φέρε εἰπεῖν, ὑγεία τῆϲ ἐν τῷ Θερϲίτῃ ὑγείαϲ, καθ' 
ὅϲον μὲν ὑγεία, ταὐτόν ἐϲτιν, ἑτέρῳ δέ τινι διάφοροϲ· καὶ τοῦτο τὸ 
ἕτερον οὐδὲν ἄλλο ἐϲτὶν ἢ τὸ μᾶλλόν τε καὶ ἧττον. οὔτε γὰρ ὡϲ οὐ  
διαφερόντωϲ ἐνεργοῦμεν ἅπαντεϲ ἔνεϲτιν εἰπεῖν οὔθ' ὡϲ δι' ἄλλο τι 
τὴν ἀνιϲότητα ταύτην ἔχομεν ἢ διὰ τὴν καταϲκευήν, ἀφ' ἧϲ ἐνεργοῦ-
μεν. εἰ δέ τιϲ φήϲει μόνουϲ μὲν τοὺϲ ἅπαϲι τοῖϲ μορίοιϲ ἄκρωϲ ἐνερ-
γοῦνταϲ ὑγιαίνειν, ἡμᾶϲ δὲ τοὺϲ ἄλλουϲ, ὅϲοι χεῖρον ἐκείνων ἔχομεν, 
οὐχ ὑγιαίνειν, ἴϲτω ϲυμπάϲηϲ οὗτοϲ τῆϲ ὑγιεινῆϲ πραγματείαϲ ἀνατρέ-
πων τὴν ὑπόθεϲιν. εἰ γὰρ δὴ τὸ φυλάττειν ἣν παρελάβομεν ὑγείαν ὁ 
ϲκοπόϲ ἐϲτιν αὐτῆϲ, οὐδεὶϲ δὲ ἡμῶν ὑγιαίνει, πρόδηλον, ὡϲ ἐπ' οὐδε-
νὸϲ ἐνεργοῦϲαν ἕξομεν ἣν νῦν ϲυϲτῆϲαι βουλόμεθα τέχνην ὑγιεινήν· 
οὐκοῦν οὐδὲ ζητητέον αὐτήν, ἀλλὰ ϲιωπητέον τε καὶ | καταπαυϲτέον 
ἤδη τὸν λόγον. ἁπάϲαϲ οὖν ἐκκόπτει τὰϲ τοιαύταϲ ἀπορίαϲ ἡ τοῦ 
ἀληθοῦϲ γνῶϲιϲ· οὐ γὰρ ἡ τελεία μόνον ἥτιϲ ἐϲτὶν ἄτμητοϲ ὑγεία λέ-
γεταί τε καὶ ἔϲτιν, ἀλλὰ καὶ ἡ τῆϲδε μὲν ἀποδέουϲα, μηδέπω δὲ τῆϲ 
χρείαϲ ἐκπεπτωκυῖα. χρῄζομεν γὰρ ἅπαντεϲ ἄνθρωποι τῆϲ ὑγείαϲ εἴϲ 
τε τὰϲ κατὰ τὸν βίον ἐνεργείαϲ, ἃϲ ἐμποδίζουϲί τε ἢ διακόπτουϲι καὶ 
καταπαύουϲιν αἱ νόϲοι, καὶ προϲέτι τῆϲ ἀνοχληϲίαϲ ἕνεκεν· ὀχλούμεθα 
γὰρ ἐν ταῖϲ ὀδύναιϲ οὐ ϲμικρά. τὴν δὲ τοιαύτην κατάϲταϲιν, ἐν ᾗ 
μήτε ὀδυνώμεθα μήτε ἐν ταῖϲ κατὰ τὸν βίον ἐνεργείαιϲ ἐμποδιζόμεθα, 
καλοῦμεν ὑγείαν, ἣν εἴ τιϲ ἑτέρῳ προϲαγορεύειν ὀνόματι βούλεται, 
πλέον οὐδὲν ἐκ τούτων ϲχήϲει, καθάπερ οὖν οὐδ' οἱ τὴν ‘ἀειπάθειαν’ 
εἰϲάγοντεϲ. εἰ μὲν γὰρ διὰ τοῦτ' εἰϲῆγον αὐτήν, ὅτι πᾶν ϲῶμα γεννη-
τόν, ὥϲπερ τὰϲ τῆϲ γενέϲεωϲ αἰτίαϲ, οὕτω καὶ τὰϲ τῆϲ φθορᾶϲ ἔχει 
ϲυμφύτουϲ ἐξ ἀρχῆϲ, ὡϲ ἡμεῖϲ ἐπεδείξαμεν ἔμπροϲθεν, ἐπῃνοῦμεν ἂν 
αὐτούϲ, ὡϲ ἀληθῆ τε ἅμα καὶ παλαιὰ πρεϲβεύονταϲ δόγματα. ἐπειδὴ 
δὲ ὁμοειδῆ τὴν τῶν ὑγιαινόντων ϲωμάτων κατάϲταϲιν εἶναι | βούλονται 
τοῖϲ τῶν νοϲούντων, οὐκέτ' ἐπαινοῦμεν οὐδὲ ἀποδεχόμεθα τὸ δόγμα· 
βέλτιον γὰρ ἦν μακρῷ πλάτοϲ ὑποθέϲθαι ϲυχνὸν ἔχειν τὴν ὑγείαν 
ἤπερ ἅπανταϲ ἡμᾶϲ ἀπαύϲτῳ νοϲήματι ϲυνέχεϲθαι. καὶ γὰρ εἰ τὰ ϲπέρ-
ματα τῶν νόϲων ἐνυπάρχειν ἡμῖν φαϲιν, ἀλλά τοι ϲυγχωροῦϲί γε καὶ 
αὐτοὶ διὰ τὴν ϲμικρότητα τὴν αἴϲθηϲιν ἡμῶν ἐκφεύγειν αὐτά. ἔϲτω 
τοίνυν, εἰ βούλονται, καὶ ὀδυνηρά τιϲ ἐν ἡμῖν διάθεϲιϲ, ἀλλ' οὕτω 
ϲμικρὰ καὶ ἀναίϲθητοϲ, ὡϲ μὴ λυπεῖν τοὺϲ ἔχονταϲ. ἔϲτωϲαν, εἰ βού-
λονται καὶ πυρετοί, ἀλλ' οὕτω ϲμικροί, ὡϲ μήτ' αἴϲθηϲιν ἀπ' αὐτῶν 
ἡμῖν γίνεϲθαι μηδεμίαν ἐξεῖναί τε καὶ πολιτεύεϲθαι καὶ λούεϲθαι καὶ 
πίνειν ἐϲθίειν τε καὶ τἄλλα πράττειν, ὧν δεόμεθα. τὸ γὰρ τῆϲ χρείαϲ 
ἀπαρεμπόδιϲτον ὁρίζει μᾶλλον τὴν ὑγείαν. οὐδὲ γὰρ ἡ τῶν ἐνεργειῶν 
ἀϲθένεια νόϲου γνώριϲμά ἐϲτιν, οὕτωϲ ἁπλῶϲ εἰποῦϲιν, ἀλλὰ ἡ παρὰ  
τὴν ἑκάϲτου φύϲιν. ὡϲ ἅπαντέϲ γε κακῶϲ ὁρῶμεν, εἰ τοῖϲ ἀετοῖϲ τε 
καὶ Λυγκεῖ παραβαλλοίμεθα, καὶ δὴ καὶ ἀκούομεν οὐκ ὀρ|θῶϲ, εἰ Με-
λάμποδι, καὶ τοῖϲ ποϲὶν ἀρρωϲτοῦμεν, εἴ τιϲ ἡμᾶϲ Ἰφίκλῳ παραβάλλοι, 
καὶ ταῖϲ χερϲίν, εἰ Μίλωνι, καὶ καθ' ἕκαϲτον δὴ μόριον ἐγγὺϲ ἂν ἥκειν 
νομιϲθείημεν πηρώϲεωϲ, εἰ τοῖϲ πρωτεύϲαϲι κατά τι παραβαλλοίμεθα. 
τίϲ γοῦν ἡμῶν φαύλωϲ ἔχειν οἴεται τῶν ὀφθαλμῶν, εἰ μὴ βλέποι 
τοὺϲ ἀπὸ δυοῖν ϲταδίων μύρμηκαϲ; ἢ τίϲ τῶν ὤτων, εἰ μὴ κατακούοι 
τῶν ἀφ' ἑξήκοντα ϲταδίων; ἀλλ' εἰ ταῦτα τὰ γράμματα, τὰ κατὰ 
τουτὶ τὸ βιβλίον ἐγγεγραμμένα, μὴ βλέποι τιϲ ὀρθῶϲ, εὐλόγωϲ οὗτοϲ 
〈ἂν〉 ἤδη μέμψαιτο τὰϲ ὄψειϲ· οὐ μὴν οὐδ' εἰ ταῦτα τέϲϲαραϲ ἀπο-
ϲτήϲαϲ πήχειϲ μὴ βλέποι, δικαίωϲ ἂν μέμφοιτο, πλὴν εἰ τῶν οὕτω τιϲ 
ὀξυωπεϲτάτων εἴη τὴν φύϲιν, ὡϲ καὶ ταῦτα ἐμβλέπειν. οὕτω γάρ, οἶμαι, 
καὶ μέμψεται καὶ δικαίωϲ φήϲει, ὥϲπερ ἅπαντεϲ ἄνθρωποι λέγουϲιν, ὡϲ 
τόδε τι κατὰ τὸν ἔμπροϲθεν χρόνον ἐνεργῶν εἶτα νῦν οὐκ ἐνεργεῖ. 
τὸν μὲν γὰρ τοιοῦτον ἐν νόϲῳ τινὶ φήϲομεν ὑπάρχειν, εἴπερ μὴ διὰ 
γῆραϲ ταῦτα πάϲχοι· καίτοι καὶ τοῦτο νόϲον εἶναι λέγουϲιν ἔνιοι. τοὺϲ 
δ' ἄλλουϲ ἅπανταϲ, οἷϲ φύϲει μήτ' ὀξὺ βλέπειν μήτ' | ἀκούειν ὑπάρ-
χει μήτε θέειν ὠκέωϲ ἤ τι τοιοῦτον ἕτερον ἐνεργεῖν ἰϲχυρῶϲ, οὔτε 
νοϲεῖν οὔθ' ὅλωϲ παρὰ φύϲιν ἔχειν ὑποληψόμεθα. πᾶϲαι μὲν γὰρ αἱ 
νόϲοι παρὰ φύϲιν, οὐκ ἔχουϲι δ' οἱ τοιοῦτοι παρὰ φύϲιν, ὥϲπερ οὐδ' 
οἱ γέροντεϲ. οὔκουν ἁπλῶϲ γε τῶν ἐνεργειῶν εὐρωϲτίᾳ τε καὶ ἀρρω-
ϲτίᾳ κριτέον ἐϲτὶ τοὺϲ ὑγιαίνοντάϲ τε καὶ νοϲοῦνταϲ, ἀλλὰ τὸ κατὰ 
φύϲιν μὲν τοῖϲ ὑγιαίνουϲι, τὸ παρὰ φύϲιν δὲ τοῖϲ νοϲοῦϲι προϲθετέον, 
ὡϲ εἶναι τὴν μὲν ὑγείαν διάθεϲιν κατὰ φύϲιν ἐνεργείαϲ ποιητικήν, τὴν 
δὲ νόϲον διάθεϲιν παρὰ φύϲιν ἐνεργείαϲ βλαπτικήν. οὔτε γὰρ ἡ κατὰ 
φύϲιν διάθεϲιϲ ἤδη καὶ ὑγεία (διάθεϲιϲ γάρ τίϲ ἐϲτι κατὰ φύϲιν ἥ τε 
τῶν Αἰγυπτίων μελανότηϲ ἥ τε τῶν Κελτῶν λευκότηϲ ἥ τε τῶν Ϲκυ-
θῶν πυρρότηϲ· ἀλλ' οὐδὲν τῶν τοιούτων ὑγείαϲ δηλωτικόν, διότι 
μηδ' ἐν χρώμαϲιν ὅλωϲ ἡ ὑγεία) οὔτ' εἰ παρὰ φύϲιν, ἤδη καὶ νόϲοϲ 
(ὡϲ εἴη γ' ἂν οὕτω νόϲοϲ ἥ τ' ἐξ ἡλίου μελανότηϲ ἥ τ' ἐκ μακρᾶϲ 
ϲκιατροφίαϲ λευκότηϲ), ἀλλὰ προϲθεῖναι χρὴ τῇ μὲν τῆϲ | ὑγείαϲ ἐννοίᾳ 
τὸ λόγον αἰτίαϲ ἔχειν αὐτὴν πρὸϲ τὴν ἐνέργειαν, τῇ δὲ τῆϲ νόϲου 
τὸ καὶ ταύτην τὴν ἐνέργειαν βλάπτειν. ἀλλὰ περὶ μὲν τούτων ἐν ἑτέ-
ροιϲ εἴρηται διὰ πλειόνων, εἰϲ δὲ τὰ παρόντα τοϲοῦτον ἀποχρήϲει μό-
νον ἐξ αὐτῶν εἰλῆφθαι, τὸ πλάτοϲ ἱκανὸν εἶναι τῆϲ ὑγείαϲ, καὶ μὴ πᾶ-
ϲιν ἡμῖν ὑπάρχειν ἴϲον ἀκριβῶϲ.  
  εἰ δέ τῳ δοκεῖ βίαιον εἶναι καὶ τὴν μὴ παντάπαϲιν ἠκριβωμένην 
εὐκραϲίαν ὅμωϲ ἔτι καὶ αὐτὴν ὀνομάζεϲθαι, οὗτοϲ ἀναμνηϲθήτω τῶν 
κατὰ τὸν βίον ἁπάντων ὀνομάτων. εὔκρατον οὖν τι καὶ πόμα φαμὲν 
εἶναι καὶ βαλανεῖον, οὐ μόνον ὅτι τὸ μὲν ἄλλῳ, τὸ δὲ ἄλλῳ τοιοῦτόν 
ἐϲτιν, ἀλλὰ ὅτι καὶ πρὸϲ τὸν αὐτὸν ἄνθρωπον ἐν πλάτει τοιοῦτον 
ὑπάρχει· ἀποϲτραφέντοϲ γοῦν τοῦ πίνοντοϲ, ἐμβαλὼν εἰϲ τὸ ποτήριον 
ἤτοι θερμὸν ἢ ψυχρὸν βραχὺ λάθοιϲ ἄν. καίτοι γ', εἴπερ ἦν οὕτωϲ 
ἀπηκριβωμένον τὸ εὔκρατον, ὡϲ ἓν εἶναι καὶ ἄτμητον, οὐκ ἂν ἐπι-
βαλόντοϲ θερμὸν ἢ ψυχρὸν ἔτι εὔκρατον ἐφαίνετο. κατὰ δὲ τὸν αὐτὸν 
τρόπον, οὐδ' | εἰ βραχύ τιϲ εἰϲ τὴν εὔκρατον κολυμβήθραν ἐμβάλλοι 
ψυχροῦ, διαφθερεῖ παραχρῆμα τὴν εὐκραϲίαν αὐτῆϲ. οὕτω δὲ καὶ τὸ 
περιέχον εὔκρατον εἶναί φαμεν, εἰ καὶ βραχείαϲ ἐφ' ἑκάτερα τροπὰϲ 
λαμβάνει. καὶ τί θαυμαϲτόν, εἰ τὴν εὐκραϲίαν εἰϲ ἱκανὸν ἐκτείνουϲι 
πλάτοϲ ἅπαντεϲ, ὅπου γε καὶ τὴν ἐν ταῖϲ λύραιϲ εὐαρμοϲτίαν τὴν μὲν 
ἀκριβεϲτάτην δήπου μίαν καὶ ἄτμητον ὑπάρχειν εἰκόϲ, τὴν μέντοι γ' 
εἰϲ χρείαν ἰοῦϲαν πλάτοϲ ἔχειν; πολλάκιϲ γὰρ ἡρμόϲθαι δοκοῦϲαν ἄρι-
ϲτα λύραν ἕτεροϲ μουϲικὸϲ ἀκριβέϲτερον ἐφηρμόϲατο. πανταχοῦ γὰρ 
ἡ αἴϲθηϲιϲ ἡμῖν ἐϲτι κριτήριον ὡϲ πρὸϲ τὰϲ ἐν τῷ βίῳ χρείαϲ· ὥϲτε 
καὶ τὴν εὐκραϲίαν δήπου καὶ τὴν δυϲκραϲίαν αἰϲθήϲει κρινοῦμεν. 
  ὡϲαύτωϲ δὲ καὶ τὴν τῆϲ ἐνεργείαϲ βλάβην ἑκάϲτου τῶν βεβλαμ-
μένων παρὰ τὸ κατὰ φύϲιν, ὅταν εἰϲ αἰϲθητὸν ἥκῃ μέγεθοϲ, ἤδη νό-
ϲον ἡμῖν εἶναι νομιϲτέον, οὐδὲν ὡϲ πρὸϲ τὰ παρόντα διαφέροντοϲ 
οὐδ' ἐνταῦθα, πότερον αὐτὰϲ ταύταϲ τὰϲ βεβλαμμέναϲ ἐνεργείαϲ τὸ 
νόϲημα εἶναι λέγει τιϲ ἢ τὰϲ διαθέϲειϲ, ὑφ' ὧν | βλάπτονται, ὥϲπερ 
οὐδ' εἰ διαθέϲειϲ τιϲ ἢ καταϲκευὰϲ ὀνομάζειν ἐθέλοι. διῄρηται γὰρ 
ἡμῖν ἑτέρωθι καὶ περὶ τῶνδε καὶ δέδεικται κατὰ τὰϲ διαθέϲειϲ τε καὶ 
καταϲκευὰϲ τοῦ ϲώματοϲ ἥ θ' ὑγεία καὶ ἡ νόϲοϲ, οὐ κατὰ τὰϲ ἐνερ-
γείαϲ τε καὶ βλάβαϲ αὐτῶν ϲυνιϲτάμεναι. ἀλλὰ πρόϲ γε τὸ φυλάττειν 
ὑγείαν ἢ ἰᾶϲθαι τὰϲ νόϲουϲ οὐδὲν ἐκ τῆϲ τούτων ἀκριβείαϲ ὀνινάμεθα. 
μόνον γὰρ ἀρκεῖ γινώϲκειν, ὡϲ ἡ μὲν καταϲκευὴ τοῦ ϲώματοϲ, αἰτίαϲ 
λόγον ἔχουϲα ὡϲ πρὸϲ τὴν ἐνέργειαν, ὁ ϲκοπὸϲ τῆϲ ὑγιεινῆϲ τε καὶ 
θεραπευτικῆϲ ἐϲτι τέχνηϲ· ταύτην γὰρ ἡμῖν φυλάττειν μὲν ὑπάρχου-
ϲαν πρόκειται, δημιουργεῖν δὲ ἀπολλυμένην· αἱ δὲ ἐνέργειαι κατ'  
ἀνάγκην ἕπονται, ταῖϲ μὲν χρηϲταῖϲ καταϲκευαῖϲ ἄμεμπτοι, ταῖϲ δ' οὐ 
τοιαύταιϲ μοχθηραί. ὥϲτ' ἐπειδήπερ ὃ φυλάττομεν καὶ δημιουργοῦμεν 
αὐτοὶ διάθεϲίϲ τίϲ ἐϲτι καὶ καταϲκευὴ τοῦ ϲώματοϲ, ἕπεται δ' ἐξ ἀνάγ-
κηϲ αὐτῇ ἡ τῶν ἐνεργειῶν, οὐδὲν ἔτι χρὴ πρὸϲ τὰ παρόντα, πότερον 
ἐν τῷ τῶν ἐνεργειῶν ἢ τῶν | καταϲκευῶν γένει θετέον ἐϲτὶν ὑγείαν 
τε καὶ νόϲον, ἐπιϲκοπεῖϲθαι. λαβόντεϲ δ' ἐξ ὑποθέϲεωϲ δέον εἶναι 
φυλάττειν τῆϲ κατὰ φύϲιν ἡμῶν καταϲκευῆϲ τοῦ ϲώματοϲ ἐκεῖνα, δι' 
ὧν ἐνεργοῦμεν, ἀναμνήϲαντέϲ τε πάλιν, ὡϲ ἡ τῶν ὁμοιομερῶν εὐκρα-
ϲία τε καὶ 〈τῶν ὀργανικῶν〉 διάπλαϲιϲ καὶ θέϲιϲ ἀριθμόϲ τε καὶ πηλι-
κότηϲ τῶν ἐνεργειῶν ἐϲτιν αἴτια καὶ ὡϲ ἐν πλάτει πάντα ταῦτ' ἐϲτὶ 
καὶ ὡϲ καθ' ἕκαϲτον ἄνθρωπον ἴδια, τῶν ἐφεξῆϲ ἐχώμεθα. μεγάλην 
δ' εἰϲ αὐτὰ χρείαν ἡ γνῶϲιϲ τοῦ πλάτουϲ αὐτῶν παρέχεται. τῆϲ γὰρ 
εὐκραϲίαϲ διττῆϲ οὔϲηϲ, τῆϲ μὲν ὡϲ πρὸϲ ἐπίνοιαν μᾶλλον ἢ μόνιμον 
ὕπαρξιν, ὡϲ ἐν ζῴου ϲώματι, τῆϲ δὲ ὑπαρχούϲηϲ ἅμα καὶ φαινομένηϲ 
ἐν ἅπαϲιν τοῖϲ ὑγιαίνουϲιν, αὐτὴν πάλιν ἡμᾶϲ χρὴ τέμνειν τὴν φαι-
νομένην· εὑρεθήϲεται γὰρ οὐ ϲμικρά τιϲ ἐν αὐτῇ διαφορά. 
  μάθοιϲ δ' ἂν ὡϲ ἔϲτιν ἀληθὲϲ τὸ λεγόμενον ἐκ τῶν ἡλικιῶν μά-
λιϲτα. τῆϲ γὰρ τῶν μειρακίων ἡλικίαϲ ἀρίϲτηϲ οὔϲηϲ πρὸϲ τὰϲ καθ' 
ὁρμὴν ἐνεργείαϲ, ἡ τῶν βρεφῶν δι' ὑγρότητα | χείρων ἐϲτίν, ἡ δὲ τῶν 
γερόντων διὰ ξηρότητά τε καὶ ψύξιν. ἐν μέντοι ταῖϲ ἄλλαιϲ ἐνεργεί-
αιϲ ταῖϲ φυϲικαῖϲ ὀνομαζομέναιϲ, οἷον αὐξήϲεϲί τε καὶ πέψεϲι καὶ ἀνα-
δόϲεϲι καὶ θρέψεϲι, τὰ βρέφη τῶν κατὰ τὰϲ ἄλλαϲ ἡλικίαϲ ἁπάϲαϲ 
ἀμείνω. ἀλλ' ὅμωϲ οὐδὲν κωλύονται πάντεϲ οἱ κατὰ πάϲαϲ τὰϲ ἡλι-
κίαϲ ὑγιαίνειν. ὡϲ οὖν ἐπὶ τῶν ἡλικιῶν ἔχει, κατὰ τὸν αὐτὸν τρόπον 
εὑρήϲειϲ καὶ ἐπὶ τῶν φύϲεων αὐτῶν ἀμήχανον οὖϲαν τὴν διαφορὰν 
ἐν ταῖϲ κράϲεϲιν· ὥϲτε, εἰ οὕτωϲ ἔτυχε, δυοῖν παίδοιν τὴν αὐτὴν ἡλι-
κίαν ἀγόντων τὸν μὲν ὑγρότερον εἶναι θατέρου πολλῷ, τὸν δὲ ξηρό-
τερον, ὡϲαύτωϲ δὲ τὸν μὲν θερμότερον, τὸν δὲ ψυχρότερον. ἐν ὅϲοιϲ 
δὲ ϲώμαϲιν ὑπάρχει τὸ πολὺ τοῦ προϲήκοντοϲ ἤτοι θερμοτέροιϲ ἢ 
ψυχροτέροιϲ ἢ ὑγροτέροιϲ ἢ ξηροτέροιϲ εἶναι, ἐν τούτοιϲ οὐκ ἔϲτιν 
ἄμεμπτοϲ ἡ κρᾶϲιϲ· ἐν ὅϲοιϲ δὲ ὑπάρχει μέν τιϲ διαφορὰ παρὰ τὸ 
κάλλιϲτα κεκραμένον, οὐ μὴν αἰϲθητή γε διὰ ϲμικρότητα, τοῦθ' ὡϲ 
πρὸϲ τὴν χρείαν ἐν ἴϲῃ χώρᾳ τιθέμεθα τοῖϲ ἀρίϲτοιϲ· ὥϲτ' εἶναι τῆϲ 
κατὰ πλάτοϲ ὑγείαϲ τὴν μὲν εὔκρατόν τε καὶ ἄμεμπτον ὡϲ πρὸϲ | 
αἴϲθηϲιν, τὴν δ' οἷον δύϲκρατόν τε καὶ μεμπτήν. ἐναργέϲτατα δὲ τοῦ  
λεγομένου γνωρίϲματα παρέχουϲιν αἱ κατ' ἰϲχνότητα καὶ πολυϲαρκίαν 
διαφοραὶ τῶν ϲωμάτων· ἀναγκαῖον γάρ που τὰϲ ἐναντίαϲ ἕξειϲ ἐναντίαιϲ 
ἕπεϲθαι κράϲεϲιν. ὥϲπερ οὖν οὐκ ἐπαινοῦμεν οὔτε τὸ ἄγαν ἰϲχνὸν οὔτε τὸ 
λίαν παχὺ ϲῶμα, κατὰ τὸν αὐτὸν τρόπον οὔτε τὰϲ κράϲειϲ αὐτῶν ἐπαινέ-
ϲομεν, εἰ καὶ ὅτι μάλιϲτα βλέπομεν ἀμφοτέρουϲ ὑγιαίνονταϲ. αἱ δ' ἐν τῷ 
μέϲῳ τούτων ἕξειϲ τῶν εὐϲάρκων ὀνομαζομένων, ὥϲπερ αὐταὶ ϲύμμετροί 
τε καὶ ἄμεμπτοι τὴν ἰδέαν εἰϲίν, ἕπονται ϲυμμέτροιϲ τε καὶ ἀμέμπτοιϲ 
κράϲεϲι. τὰϲ τοίνυν τοιαύταϲ φύϲειϲ ὡϲ μὲν πρὸϲ τὴν ἀκριβεϲτάτην ἀλή-
θειαν οὐδ' αὐτὰϲ εὐκράτουϲ ἄν τιϲ εἴποι κατά γε τὴν ἁπλῆν καὶ τελέαν 
εὐκραϲίαν, ὡϲ μέντοι πρὸϲ τὴν αἴϲθηϲίν τε καὶ πρὸϲ τὴν χρείαν ἀμέμ-
πτουϲ τε καὶ ἀρίϲταϲ χρὴ τίθεϲθαι. τεκμήριον δ' ἐναργέϲτατον, ὅτι 
μηδ' αὐταὶ τὴν ἀκριβεϲτάτην ἔχουϲιν εὐκρα|ϲίαν, ἐκ τοῦ μηδέποτε μέ-
νειν αὐτὰϲ ὡϲαύτωϲ ἐχούϲαϲ, ἀλλὰ πρῶτον μὲν δέχεϲθαι τὴν καθ' 
ἡλικίαν μεταβολήν, οὐδέποτε ἐν ταὐτῷ μενούϲηϲ οὐδεμιᾶϲ ἡλικίαϲ, ἀλλ' 
ἀεὶ πρὸϲ τὸ ξηρότερον ἰούϲηϲ, δευτέραν δὲ τὴν καθ' ὕπνον τε καὶ 
ἐγρήγορϲιν, ἡϲυχίαν τε καὶ κίνηϲιν, αὐτῶν τε τῶν κινήϲεων τὰϲ δια-
φοράϲ, ἔτι τε πρὸϲ ταύταιϲ τὴν τοῦ πεινῆν ἢ διψῆν ἢ ἐϲθίειν ἢ πί-
νειν ἢ ἐμπεπλῆϲθαι ϲίτου ἢ πόματοϲ προϲδεῖϲθαι· καὶ πρὸϲ τούτοιϲ 
ἔτι καὶ λουτρὰ καὶ θυμοὶ καὶ φροντίδεϲ καὶ λῦπαι καὶ πάνθ' ὅϲα τοι-
αῦτα μονονουχὶ καθ' ἑκάϲτην ῥοπὴν ὑπαλλάττοντα τὴν κρᾶϲιν. οὔκουν 
χρὴ ζητεῖν ἐν τοϲαύτῃ μεταβολῇ τὴν ἀκριβῶϲ ἀρίϲτην κρᾶϲιν. εἰ 
γὰρ καὶ ϲυνέπεϲέ ποτε καθ' ἡντιναοῦν ἀρίϲτην φύϲιν, ἀλλ' οὐκ 
ἔμεινέ γε οὐδ' ἐν ἀκαρεῖ, ὥϲτε γ' ἐμοὶ καὶ θαυμάζειν ἐπέρχεται τὴν 
δόξαν τῶν ἀνδρῶν, ὅϲοι τὴν ὑγείαν τε καὶ τὴν εὐκραϲίαν ἀπλατῆ τε 
καὶ μίαν εἶναι νομίζουϲιν, εἰ δέ τι παρὰ ταύτην ἐϲτίν, οὐχ ὑγείαν 
εἶναί φαϲιν· τήν τε γὰρ ἀειπάθειαν ἐϲφέροντεϲ οὐκ αἰϲθάνονται | περὶ 
πράγματοϲ ἢ μηδέποτε γεγονότοϲ ἐν ζῴου ϲώματι ποιούμενοι τὸν λό-
γον ἢ μηδ' ἐλάχιϲτον ὑπομένοντοϲ, εἰ καί ποτε γένοιτο. 
  Τούτοιϲ μὲν οὖν, ἣν ὀνειρώττουϲιν ὑγείαν, ἀπολείπωμεν φυ-
λάττειν, ἡμεῖϲ δ' ἐπὶ τὰϲ φαινομέναϲ ἀφικώμεθα καὶ διττὴν αὐτῶν 
θέμενοι τὴν οὐϲίαν, ἣν νῦν δὴ πέπαυμαι λέγων, ἴδιον ἑκατέραϲ ϲκο-
πὸν ἀποδῶμεν, ἐπὶ μὲν τῆϲ ἀμέμπτου τὴν ἀκριβῆ φυλακὴν ὡϲ πρὸϲ 
αἴϲθηϲιν, ἐπὶ δὲ τῆϲ μεμπτῆϲ τὴν οὐκ ἀκριβῆ. πειρᾶϲθαι γὰρ χρὴ τὰϲ 
ὑγιεινὰϲ δυϲκραϲίαϲ ἐπανορθοῦϲθαι, τὰϲ μὲν ξηροτέραϲ τοῦ δέοντοϲ 
φύϲειϲ ὑγροτέραϲ ἐργαζομένουϲ, ὅϲαι δὲ ὑγρότεραι, ξηραίνονταϲ, οὕτω 
δὲ καὶ τῶν μὲν θερμοτέρων καθαιροῦνταϲ τὴν ὑπερβολήν, τῶν δὲ ψυ- 
χροτέρων καὶ τούτων κολάζονταϲ τὴν ἀμετρίαν. ὁποίοιϲ δ' ἄν τιϲ 
ὑγιεινοῖϲ διαιτήμαϲιν ἐργάζοιτο ταῦτα, προϊὼν ὁ λόγοϲ ἐπιδείξει. πρό-
τερον γάρ με χρὴ διελθεῖν, ὅπωϲ ἄν τιϲ τῆϲ ἀρίϲτηϲ φύϲεωϲ διαφυ-
λάττοι τὴν ὑγείαν, ἔτι δὲ τούτου | πρότερον, ἥτιϲ ποτέ ἐϲτιν ἡ ἀρίϲτη 
καταϲκευὴ τοῦ ϲώματοϲ, ἀναμνήϲωμεν. ἔϲτι δὲ δήπου κατὰ μὲν τὴν 
οὐϲίαν αὐτὴν τοῦ πράγματοϲ ἐξηγουμένοιϲ ἡ εὐκρατοτάτη τε ἅμα καὶ 
τὴν διάπλαϲιν τῶν μορίων ἀκριβῶϲ ἁρμόττουϲαν ταῖϲ ἐνεργείαιϲ αὐτῶν 
ἔχουϲα καὶ πρὸϲ τούτοιϲ ἔτι τόν τε ἀριθμὸν ἅπαντα καὶ τὰ μεγέθη 
καὶ τὴν πρὸϲ ἄλληλα ϲύνταξιν ἁπάντων αὐτῶν χρηϲτὴν ταῖϲ ἐνερ-
γείαιϲ παρεχομένη. κατὰ δὲ τὰ γνωρίϲματα τὸ ἀκριβῶϲ εὔϲαρκον ϲῶμα 
τοιοῦτόν ἐϲτιν, ὃ μέϲον ἔφην ὑπάρχειν ἰϲχνοῦ τε καὶ πολυϲάρκου· 
πολύϲαρκον δὲ ἢ παχὺ λέγειν οὐ διοίϲει. οὕτω δὲ καὶ τῶν γε ἄλλων 
ὑπερβολῶν ἀκριβῶϲ μέϲον ἐϲτὶ τὸ τοιοῦτον, ὥϲτε μήτε λάϲιον αὐτὸ 
δύναϲθαι εἰπεῖν τινα ἢ ψιλὸν τριχῶν, ἀλλὰ μήτε μαλακὸν μήτε ϲκλη-
ρὸν ἢ λευκὸν ἢ μέλαν ἢ ἄφλεβον ἢ εὐρύφλεβον ἢ θυμικὸν ἢ ἄθυμον 
ἢ ὑπνῶδεϲ ἢ ἀγρυπνητικὸν ἢ ἀμβλὺ τὴν διάνοιαν ἢ πανοῦργον ἢ 
ἀφροδιϲιαϲτικὸν ἢ τοὐναντίον. εἰ δὲ καὶ πᾶϲιν εἴη τοῖϲ μέρεϲιν ἀκρι-
βῶϲ μέϲον ἁπαϲῶν τῶν ὑπερβολῶν, ἔϲτι μὲν | δήπου καὶ κάλλιϲτον 
ὀφθῆναι τὸ τοιοῦτον, ὡϲ ἂν ϲύμμετρον ὑπάρχον εἰϲ ἅπαντάϲ τε τοὺϲ 
πόνουϲ ἐπιτήδειον. ἕξει δὲ καὶ τὰ ἄλλα πάντα γνωρίϲματα τῆϲ καθ' 
ἕκαϲτον μόριον εὐκραϲίαϲ, ἅπερ ἐν τῷ δευτέρῳ Περὶ κράϲεων εἴρηται 
γράμματι. πολλὰ γὰρ τῶν ϲωμάτων εὔκρατα μέν, εἰ τύχοι, ταῖϲ κε-
φαλαῖϲ ἐϲτι, δύϲκρατα δὲ τοῖϲ θώραξι ἢ τοῖϲ κατὰ γαϲτέρα τε καὶ τὰ 
γεννητικὰ μόρια. τινῶν δὲ ἐν τοῖϲ κώλοιϲ ἐϲτὶν ἡ δυϲκραϲία καὶ πολ-
λοῖϲ καθ' ἕν τι τῶν ϲπλάγχνων ἤ τι μόριον ἕτερον ἓν ἢ πλείω, κα-
θάπερ οὖν καὶ περὶ πλείονα ϲπλάγχνα ἐνίοιϲ ἐϲτὶν ἡ δυϲκραϲία. πολ-
λοῖϲ δὲ ἐφώραϲα καὶ κατά τι τῶν ὀργανικῶν μορίων δύο κράϲειϲ ὑπαρ-
χούϲαϲ, ὥϲτε, εἰ τύχοι, τὸ μὲν ἄλλο κύτοϲ τῆϲ γαϲτρὸϲ ἅπαν ἑτέραϲ 
εἶναι κράϲεωϲ, ἤτοι χρηϲτῆϲ ἢ μοχθηρᾶϲ, ἑτέραϲ δὲ μόνον αὐτῆϲ τὸ 
ϲτόμα. περὶ μὲν δὴ τούτων ἐν ταῖϲ μοχθηραῖϲ καταϲκευαῖϲ τῶν ϲω-
μάτων εἰρήϲεται.  
  Περὶ δὲ τῆϲ ἀρίϲτηϲ ἤδη λέγωμεν, ἧϲ ἕκαϲτον μόριον ἄμεμ-
πτον ἔχει τὴν ϲύμπαϲαν οὐϲίαν. ὁ δὴ | τοιοῦτοϲ ἄνθρωποϲ ὑπὸ τὴν 
ὑγιεινὴν ἀγόμενοϲ τέχνην εὐτυχὴϲ μὲν ἂν εἴη, εἰ μετὰ τὴν πρώτην 
ἀποκύηϲιν ἐπιϲτατοῖτο πρὸϲ αὐτῆϲ· οὕτω γὰρ ἄν τι καὶ εἰϲ τὴν ψυ-
χὴν ὀνίναιτο, τῆϲ χρηϲτῆϲ διαίτηϲ ἤθη χρηϲτὰ παραϲκευαζούϲηϲ· οὐ 
μὴν ἀλλὰ καὶ εἰ κατά τινα τῶν ἑξῆϲ ἡλικιῶν εἰϲ χρείαν τῆϲ τέχνηϲ 
ἀφίκοιτο, καὶ οὕτωϲ ὀνήϲεται τὰ μέγιϲτα. εἰρήϲεται δὲ πρῶτον μέν, ὡϲ 
ἄν τιϲ ἐξ ἀρχῆϲ παραλαβὼν ἄνθρωπον τοιοῦτον ὑγιαίνοντα διὰ παν-
τὸϲ ἀποδείξειε τοῦ βίου, πλὴν εἴ τι τῶν ἔξωθεν αὐτῷ ϲυμπίπτει βί-
αιον (οὐδὲν γὰρ τοῦτό γε πρὸϲ τὸν τῆϲ ὑγιεινῆϲ τέχνηϲ ἐπιϲτήμονα), 
δεύτερον δέ, ὅπωϲ ἄν τιϲ, εἰ καὶ μὴ νεογενὲϲ εἴη τὸ παιδίον, ἀλλ' 
ἤδη παιδεύεϲθαι δυνάμενον, ἐπιϲτατήϲειεν αὐτοῦ· καὶ οὕτω καθ' ἑκά-
ϲτην τῶν ἄλλων ἡλικιῶν. 
  τὸ τοίνυν νεογενὲϲ παιδίον, τοῦτο δὴ τὸ ἄμεμπτον ἁπάϲῃ τῇ 
καταϲκευῇ, πρῶτον μὲν ϲπαργανούϲθω, ϲυμμέτροιϲ ἁλϲὶν περιπαττόμε-
νον, ὅπωϲ αὐτῷ ϲτερρότερον καὶ πυκνότερον εἴη τὸ δέρμα τῶν ἔνδον 
μορίων. | ἐν γὰρ τῷ κυΐϲκεϲθαι πάνθ' ὁμοίωϲ ἦν μαλακὰ μήτε ψαύ-
οντοϲ αὐτοῦ τινοϲ ἔξωθεν ϲκληροτέρου ϲώματοϲ μήτ' ἀέροϲ ψυχροῦ 
προϲπεϲόντοϲ, ὑφ' ὧν ϲυναγόμενόν τε καὶ πιλούμενον γένοιτ' ἂν ἑαυ-
τοῦ τε καὶ τῶν ἄλλων μορίων ϲκληρότερόν τε καὶ πυκνότερον. ἐπει-
δὰν δ' ἀποκυηθῇ, ἐξ ἀνάγκηϲ ὁμιλεῖν μέλλει καὶ κρύει καὶ θάλπει καὶ 
πολλοῖϲ ϲκληροτέροιϲ ἑαυτοῦ ϲώμαϲι. προϲήκει διὰ ταῦτα τὸ ϲύμφυ-
τον αὐτῷ ϲκέπαϲμα παραϲκευαϲθῆναί πωϲ ὑφ' ἡμῶν ἄριϲτον εἰϲ δυϲ-
πάθειαν. ἱκανὴ δὲ ἡ διὰ μόνων τῶν ἁλῶν παραϲκευὴ τοῖϲ γε κατὰ 
φύϲιν ἔχουϲι βρέφεϲιν. ὅϲα γὰρ ἤτοι μυρίνηϲ φύλλων ξηρῶν περι-
παττομένων ἤ τινοϲ ἑτέρου τοιούτου δεῖται, μοχθηρῶϲ δή που διά-
κειται. πρόκειται δ' ἡμῖν τό γε νῦν εἶναι περὶ τῶν ἄριϲτα κατεϲκευα-
ϲμένων τὸν λόγον ποιεῖϲθαι. 
  ταῦτ' οὖν, ὡϲ εἴρηται, ϲπαργανωθέντα γάλακτί τε χρήϲθω τροφῇ 
καὶ λουτροῖϲ ὑδάτων χρηϲτῶν· ὑγρᾶϲ γὰρ χρῄζει τῆϲ ϲυμπάϲηϲ διαί-
τηϲ, ἅτε καὶ τὴν κρᾶϲιν ὑγροτέραν ἔχοντα τῶν ἐν ταῖϲ ἄλλαιϲ ἡλι-
κίαιϲ. ἔοικε δὲ τοῦτο πρῶτον εὐθὺϲ ἥκειν ϲκέμμα | τῶν ἀναγκαίων εἰϲ 
δίαιταν ὑγιεινήν. εἰϲὶ γὰρ οἳ νομίζουϲιν ἀεὶ δεῖϲθαι ξηραίνεϲθαι τὰϲ 
ὑγροτέραϲ φύϲειϲ, ὥϲπερ γε καὶ θερμαίνεϲθαι μὲν τὰϲ ψυχροτέραϲ, 
ὑγραίνεϲθαι δὲ τὰϲ ξηροτέραϲ, ψύχεϲθαι δὲ τὰϲ θερμοτέραϲ· ὑπὸ μὲν 
γὰρ τῶν ὁμοίων ἑκάϲτην τῶν ἀμετριῶν αὐξάνεϲθαι, κολάζεϲθαι δὲ καὶ  
καθαιρεῖϲθαι πρὸϲ τῶν ἐναντίων, ἑνὶ δὲ λόγῳ «τὰ ἐναντία τῶν ἐναν-
τίων» ὑπάρχειν «ἰάματα». ἐχρῆν δὲ αὐτοὺϲ μὴ τοῦτο μόνον <Ἱππο-
κράτουϲ> ἀνεγνωκέναι τε καὶ μνημονεύειν [ὡϲ τὰ ἐναντία τῶν ἐναν-
τίων ἐϲτὶν ἰάματα], ἀλλὰ κἀκεῖνα, δι' ὧν φηϲιν· «αἱ ὑγραὶ δίαιται 
πᾶϲι τοῖϲι πυρετταίνουϲι ξυμφέρουϲι, μάλιϲτα δὲ παιδίοιϲι καὶ τοῖϲιν 
ἄλλοιϲι τοῖϲιν οὕτωϲ εἰθιϲμένοιϲι διαιτᾶϲθαι.» φαίνεται γὰρ ἐνταῦθα 
παράλληλα θεὶϲ ἐφεξῆϲ τὰ τρία, νόϲημά τε καὶ ἡλικίαν καὶ ἔθοϲ, ἀπὸ 
μὲν τοῦ νοϲήματοϲ ἔνδειξιν λαμβάνων τῶν ἐναντίων, ἀπὸ δὲ τῆϲ ἡλι-
κίαϲ τε καὶ τοῦ ἔθουϲ τῶν ὁμοίων. τῷ μὲν γὰρ πυρετῷ (νόϲημα δέ 
ἐϲτι τοῦτο θερμὸν καὶ αὐχμῶδεϲ) αἱ ὑγραὶ δίαιται χρηϲταί· τοῖϲ δὲ 
παιδίοιϲ (οὐ γὰρ νόϲημα τούτοιϲ γε, ἀλλὰ κατὰ φύϲιν ἢ | ἡλικίαν) τὸ 
ὁμοιότατον ὠφελιμώτατον. 
  οὕτω δὲ καὶ τοῖϲ ἔθεϲιν, ὡϲ ἂν καὶ αὐτοῖϲ ἐπικτήτουϲ τινὰϲ ἐν 
τοῖϲ ϲώμαϲι φύϲειϲ ἐργαζομένοιϲ, ἡ τῶν ἐναντίων προϲφορὰ βλαβερω-
τάτη. καὶ δεόντωϲ τοῖϲ μὲν κατὰ φύϲιν ἔχουϲι ϲώμαϲι φυλάττεϲθαι 
χρὴ τὴν οἰκείαν ἕξιν, τοῖϲ δὲ νοϲοῦϲιν ἀλλοιοῦϲθαί τε καὶ πρὸϲ τοὐ-
ναντίον ἐπάγεϲθαι. φυλάττεται μὲν οὖν ἕκαϲτον ὑπὸ τῶν ὁμοίων, 
ἀλλοιοῦται δὲ ὑπὸ τῶν ἐναντίων. οὔκουν ξηραίνειν χρὴ τοὺϲ παῖδαϲ, 
ὅτι μὴ παρὰ φύϲιν αὐτοῖϲ ἡ ὑγρότηϲ, ὥϲπερ ἐν βράγχοιϲ τε καὶ κορύζαιϲ 
καὶ κατάρροιϲ καὶ ὑδέροιϲ, ἀλλ' ἐν τοῖϲ φύϲει διαιτᾶν ὑγραίνουϲι τὸ 
κατὰ φύϲιν φυλάττοντα ταῖϲ διαίταιϲ ὑγραινούϲαιϲ λουτροῖϲ τε πο-
τίμων ὑδάτων (ὅϲα γὰρ ἐμφαίνει τινὰ φαρμακώδη ποιότητα, ξηραίνει 
πάντα, καθάπερ τὰ θειώδη καὶ ἀϲφαλτώδη καὶ νιτρώδη καὶ ϲτυπτηριώδη) 
καὶ τροφὴν καὶ ποτὸν παρέχειν ὅτι μάλιϲτα κράϲεωϲ ὑγροτάτηϲ. οὕτω 
δὲ καὶ ἡ φύϲιϲ αὐτὴ προὐνοήϲατο τῶν παίδων τροφὴν αὐτοῖϲ ὑγρὰν 
παραϲκευάζουϲα τὸ γάλα τῆϲ μητρόϲ. ἄριϲτον μὲν οὖν ἴϲωϲ καὶ | τοῖϲ 
ἄλλοιϲ ἅπαϲι βρέφεϲι τὸ γάλα τῆϲ μητρόϲ, πλὴν εἰ μὴ τύχοι νενοϲη-
κόϲ, οὐχ ἥκιϲτα δὲ καὶ τῷ τῆϲ ἀρίϲτηϲ κράϲεωϲ, ὑπὲρ οὗ νῦν ὁ λόγοϲ 
ἐϲτί. εἰκὸϲ γάρ που τῆϲ τούτου μητρὸϲ ἄμεμπτον εἶναι τό τε ϲύμπαν  
ϲῶμα καὶ τὸ γάλα. ἐξ αἵματοϲ μὲν οὖν ἔτι κυουμένοιϲ ἡμῖν ἡ τροφή· 
ἐξ αἵματοϲ δὲ καὶ ἡ τοῦ γάλακτοϲ γένεϲιϲ ὀλιγίϲτην μεταβολὴν ἐν 
τοῖϲ μαϲτοῖϲ προϲλαβόντοϲ. ὥϲθ' ὅϲα παιδία τῷ τῆϲ μητρὸϲ γάλακτι 
τρέφεται, ϲυνηθεϲτάτῃ τε ἅμα καὶ οἰκειοτάτῃ χρῆται τροφῇ. φαίνεται 
δὲ οὐ μόνον παραϲκευάϲαϲα τὴν τοιαύτην τροφὴν ἡ φύϲιϲ τοῖϲ βρέ-
φεϲιν, ἀλλὰ καὶ δυνάμειϲ αὐτοῖϲ εὐθὺϲ ἐξ ἀρχῆϲ ἐμφύτουϲ παραϲχοῦϲα 
ἕνεκα τῆϲ χρήϲεωϲ αὐτοῦ. καὶ γὰρ καὶ γεννηθεῖϲιν εἴ τιϲ ἐνθείη παρα-
χρῆμα τῷ ϲτόματι τὴν θηλὴν τοῦ μαϲτοῦ, βδάλλει τε τὸ γάλα καὶ 
καταπίνει προθυμότατα· καὶ ἢν ἀνιώμενά τε καὶ κλαυθμυριζόμενα τύχῃ, 
τῆϲ λύπηϲ οὐκ ἐλάχιϲτον ἴαμα αὐτοῖϲ ὁ τιτθὸϲ τῆϲ τρεφούϲηϲ ἐϲτὶν 
ἐντιθέμενοϲ τῷ ϲτόματι. τρία γὰρ [οὖν] δὴ ταῦτα ταῖϲ τροφοῖϲ ἐξεύρηται 
τῆϲ λύπηϲ τῶν παιδίων ἰάματα τῇ πείρᾳ δι|δαχθείϲαιϲ, ἓν μὲν τὸ νῦν 
δὴ λελεγμένον, ἕτερα δὲ δύο, κίνηϲίϲ τιϲ μετρία καὶ φωνῆϲ εὐμέλειά 
τιϲ, οἷϲ χρώμεναι διαπαντὸϲ οὐ καταπραΰνουϲι μόνον, ἀλλὰ καὶ εἰϲ 
ὕπνον ἀπάγουϲιν αὐτὰ δηλούϲηϲ αὖ κἀν τούτῳ τῆϲ φύϲεωϲ, ὅτι πρὸϲ 
μουϲικὴν καὶ γυμναϲτικὴν οἰκείωϲ διάκειται. καὶ ὅϲτιϲ οὖν ἱκανόϲ ἐϲτι 
καλῶϲ χρήϲαϲθαι ταῖϲ τέχναιϲ ταύταιϲ, οὗτοϲ καὶ ϲῶμα καὶ ψυχὴν 
παιδεύϲει κάλλιϲτα. 
  Ταῖϲ γοῦν τροφοῖϲ αἱ τῶν παιδίων κινήϲειϲ ἔν τε λίκνοιϲ καὶ 
ϲκίμποϲι καὶ ταῖϲ ϲφῶν αὐτῶν ἀγκάλαιϲ ἐξεύρηνται. καί πωϲ ἂν καὶ 
τοῦθ' ἕτερον ἡμῖν ἥκοι ϲκέμμα πρὸϲ ὑγείαϲ τήρηϲιν ἀναγκαιότατον, 
<Ἀϲκληπιάδου> μὲν ἄντικρύϲ τε κἀκ τοῦ φανερωτάτου κατεγνωκότοϲ 
γυμναϲίων, <Ἐραϲιϲτράτου> δὲ ἀτολμότερον μὲν ἀποφηναμένου, τὴν 
δ' αὐτὴν <Ἀϲκληπιάδῃ> γνώμην ἀποδεικνυμένου, τῶν δ' <ἄλλων> ϲχε-
δὸν ἁπάντων ἰατρῶν ἐπαινούντων οὐ πρὸϲ εὐεξίαν μόνον, ἀλλὰ καὶ 
πρὸϲ ὑγείαν αὐτά. τριττὰ δ' ἐϲτὶ γένη τά γε πρῶτα τῶν γυμναϲίων, 
ὅϲαιπερ καὶ αἱ τῶν κινήϲεων διαφοραί· ἢ γὰρ ἐξ ἑαυτῶν ἢ ὑφ' ἑτέ-
ρων ἢ διὰ | φαρμάκων κινούμεθα. τὸ μὲν δὴ τρίτον εἶδοϲ τῆϲ κινή-
ϲεωϲ οὐδαμῶϲ ὑγιαίνουϲι πρέπον· ἡ δ' ὑφ' ἑτέρου κίνηϲιϲ ἔν τε τῷ 
πλεῖν καὶ ἱππεύειν καὶ ὀχεῖϲθαι καί, ὡϲ ἀρτίωϲ λέλεκται, διά τε λίκνων 
καὶ ϲκιμπόδων καὶ ἀγκαλῶν γίνεται. τοῖϲ μὲν οὖν νεογενέϲι παιδίοιϲ 
οὔπω δεῖ κινήϲεωϲ τηλικαύτηϲ, ἡλίκη διά τε τῶν ὀχημάτων καὶ τῶν 
πλοίων καὶ τοῖϲ ἱππαζομένοιϲ γίνεται· τοῖϲ δ' ἤδη τὸ τρίτον ἢ τὸ 
τέταρτον ἔτοϲ ἀπὸ τῆϲ πρώτηϲ γενέϲεωϲ ἄγουϲιν ἐγχωρεῖ καὶ δι' ὀχη-
μάτων καὶ πλοίων κινεῖϲθαι τὰ μέτρια· ἑπταετῆ δὲ γενόμενα τὰ παι-
δία καὶ τῶν ἰϲχυροτέρων ἀνέχεται κινήϲεων, ὥϲτε καὶ ἱππεύειν ἐθί- 
ζεϲθαι. ἐξ ἑαυτῶν δὲ κινεῖϲθαι τὰ παιδία τηνικαῦτα δύναται πρῶτον, 
ὅταν ἕρπειν ἀπάρξηται, καὶ μᾶλλον, ἐπειδὰν ἀπάρξηται βαδίζειν· μὴ 
βιάζεϲθαι δὲ αὐτὰ πρὸ τοῦ δέοντοϲ, ὅπωϲ μὴ διαϲτραφῇ τὰ κῶλα. 
δηλοῖ μὴν κἀν τῷδε τῆϲ ἡλικίαϲ, εἰϲ ὅϲον ἡμῶν ἡ φύϲιϲ ᾠκείωται 
γυμναϲίοιϲ. οὐ γὰρ ἄν, οὐδ' εἰ κατακλείϲαιϲ παιδία, οἷόϲ τε εἴηϲ κω-
λῦϲαι διαθέειν τε καὶ ϲκιρτᾶν ὡϲαύτωϲ γε τοῖϲ πώλοιϲ τε καὶ | μόϲχοιϲ. 
ἱκανὴ γὰρ ἡ φύϲιϲ ἐν ἅπαϲι τοῖϲ ζῴοιϲ ὁρμὰϲ οἰκείαϲ ἐνθεῖναι πρὸϲ 
ὑγείαν τε καὶ ϲωτηρίαν. ἀλλ' οἱ περὶ τὸν <Ἀϲκληπιάδην> οὐδὲν τῶν 
τοιούτων ἐννοήϲαντεϲ ἐπὶ πολλῆϲ ϲχολῆϲ ϲοφίϲματα πλέκουϲιν, ἐπι-
δείκνυϲθαι πειρώμενοι τὰ γυμνάϲια μηδὲν εἰϲ ὑγείαν ϲυντελοῦντα. 
πρὸϲ ἐκείνουϲ μὲν οὖν δὴ καὶ αὖθιϲ εἰρήϲεται τὰ εἰκότα, ὡϲ τῆϲ ἀδο-
λεϲχίαϲ ἐπὶ τέλουϲ εἰρηϲομένηϲ· πρόκειται γάρ μοι νῦν οὐ ϲοφιϲτῶν 
ἀδολεϲχίαϲ ἐλέγχειν, ἀλλ' αὐτὸ τὸ χρήϲιμον εἰϲ ὑγείαν ἐκδιδάϲκειν. 
  ἐπὶ δὲ τοὺϲ παῖδαϲ ἐπάνειμι τοὺϲ ἄριϲτα κατεϲκευαϲμένουϲ τὸ 
ϲῶμα. τούτουϲ δ' εἰκὸϲ εἶναι καὶ τὸ τῆϲ ψυχῆϲ ἦθοϲ ἀμέμπτουϲ· ὡϲ 
ὅϲοι γε θυμικώτεροι τοῦ δέοντόϲ εἰϲιν ἢ ἀθυμότεροί τινεϲ ἢ ἀναιϲθη-
τότεροι ἢ λιχνότεροι τοῦ προϲήκοντοϲ, ἀνάγκη τούτουϲ οὐκ ὀρθῶϲ 
κεκρᾶϲθαι τοῖϲ μέρεϲιν ἐκείνοιϲ τοῦ ϲώματοϲ, οἷϲ ἐνεργοῦμεν ἕκαϲτα 
τῶν εἰρημένων. γέγραπται δ' ὑπὲρ αὐτῶν ἐπὶ πλέον ἐν τοῖϲ Περὶ 
τῶν Ἱπποκράτουϲ καὶ Πλάτωνοϲ δογμάτων ὑπομνήμαϲιν. ἀλλ' ὅ γε 
νῦν ἡμῖν προκείμενοϲ ἐν τῷ λόγῳ παῖϲ ἄριϲτόϲ ἐϲτι τὰ πάντα. | τού-
του τοίνυν ἐπανορθοῦϲθαι μὲν οὐδὲν χρὴ τῶν τῆϲ ψυχῆϲ ἠθῶν, φυ-
λάττειν δ', ὅπωϲ μὴ διαφθαρῇ. φυλάττεται δ' ἅπαν ὑπὸ τῶν αὐτῶν 
κατὰ γένοϲ, ὑφ' ὧνπερ καὶ διαφθείρεται. διαφθείρεται δὲ τὸ τῆϲ ψυ-
χῆϲ ἦθοϲ ὑπὸ μοχθηρῶν ἐθιϲμῶν ἐν ἐδέϲμαϲί τε καὶ πόμαϲι καὶ γυ-
μναϲίοιϲ καὶ θεάμαϲι καὶ ἀκούϲμαϲι καὶ τῇ ϲυμπάϲῃ μουϲικῇ. τούτων 
τοίνυν ἁπάντων ἔμπειρον εἶναι χρὴ τὸν τὴν ὑγιεινὴν τέχνην μετιόντα 
καὶ μὴ νομίζειν, ὡϲ φιλοϲόφῳ μόνῳ προϲήκει πλάττειν ἦθοϲ ψυχῆϲ· 
ἐκείνῳ μὲν γὰρ δι' ἕτερόν τι μεῖζον τὴν τῆϲ ψυχῆϲ αὐτῆϲ ὑγείαν, 
ἰατρῷ δὲ ὑπὲρ τοῦ μὴ ῥᾳδίωϲ εἰϲ νόϲουϲ ὑπομεταφέρεϲθαι τὸ ϲῶμα. 
καὶ γὰρ θυμὸϲ καὶ κλαυθμὸϲ καὶ ὀργὴ καὶ λύπη καὶ πλεῖον τοῦ δέον-
τοϲ φροντὶϲ ἀγρυπνία τε πολλὴ ἐπ' αὐτοῖϲ γενομένη πυρετοὺϲ ἀν-
άπτουϲι καὶ νοϲημάτων μεγάλων ἀρχαὶ καθίϲτανται, ὥϲπερ καὶ τοὐναν-
τίον ἀργὴ διάνοια καὶ ἄνοια καὶ ψυχὴ παντάπαϲιν ἄθυμοϲ ἀχροίαϲ καὶ  
ἀτροφίαϲ ἐργάζεται πολλάκιϲ ἀρρωϲτίᾳ τῆϲ ἐμφύτου θερμότητοϲ. χρὴ 
μὲν γὰρ φυλάττειν ἅπαντοϲ μᾶλλον ἐν ὅροιϲ ὑγιεινοῖϲ | τὴν ϲύμφυτον 
ἡμῖν θερμότητα. φυλάττεται δὲ ὑπὸ τῶν ϲυμμέτρων γυμναϲίων οὐ 
κατὰ τὸ ϲῶμα μόνον, ἀλλὰ κατὰ τὴν ψυχὴν γινομένων. αἱ δ' ἄμετροι 
κινήϲειϲ ἐν ἐπιθυμίαιϲ τε καὶ διαλογιϲμοῖϲ καὶ θυμοῖϲ, αἱ μὲν ὑπερ-
βάλλουϲαι χολωδέϲτερον ἀποφαίνουϲι τὸ ζῷον, αἱ δ' ἐλλείπουϲαι φλεγ-
ματικώτερον καὶ ψυχρότερον. καὶ δὴ καὶ ταῖϲ μὲν προτέραιϲ ἕξεϲιν 
οἵ τε πυρετοὶ καὶ ὅϲα θερμότερα πάθη, ταῖϲ δ' ἑτέραιϲ ἐμφράξειϲ καθ' 
ἧπάρ τε καὶ ϲπλάγχνα, ἐπιληψίαι τε καὶ ἀποπληξίαι ἤ τι τοιοῦτον 
ἄλλο, καὶ ϲυνελόντα φάναι, τὰ καταρροϊκά τε καὶ ῥευματικὰ νοϲήματα 
ϲυμπίπτει πάντα. καὶ οὐκ ὀλίγουϲ ἡμεῖϲ ἀνθρώπουϲ νοϲοῦνταϲ ὅϲα 
ἔτη διὰ τὸ τῆϲ ψυχῆϲ ἦθοϲ ὑγιεινοὺϲ ἀπεδείξαμεν, ἐπανορθωϲάμενοι 
τὴν ἀμετρίαν τῶν κινήϲεων. οὐ ϲμικρὸϲ δὲ τοῦ λόγου μάρτυϲ καὶ ὁ 
πάτριοϲ ἡμῶν θεὸϲ Ἀϲκληπιόϲ, οὐκ ὀλίγαϲ μὲν ᾠδάϲ τε γράφεϲθαι καὶ 
μίμουϲ γελοίων καὶ μέλη τινὰ ποιεῖν ἐπιτάξαϲ, οἷϲ αἱ τοῦ θυμοειδοῦϲ 
κινήϲειϲ ϲφοδρότεραι γενόμεναι θερμοτέραν τοῦ δέοντοϲ ἀπειργάζοντο 
τὴν κρᾶϲιν τοῦ ϲώματοϲ, ἑτέροιϲ δέ τιϲιν, | οὐκ ὀλίγοιϲ οὐδὲ τούτοιϲ, 
κυνηγετεῖν καὶ ἱππάζεϲθαι καὶ ὁπλομαχεῖν. εὐθὺϲ δὲ τούτοιϲ διώριϲε 
τό τε τῶν κυνηγεϲίων εἶδοϲ, οἷϲ τοῦτο προϲέταξε, τό τε τῆϲ ὁπλίϲεωϲ, 
οἷϲ δι' ὅπλων ἐκέλευϲε τὰ γυμνάϲια ποιεῖϲθαι. οὐ γὰρ μόνον ἐπεγεί-
ρειν αὐτῶν τὸ θυμοειδὲϲ ἐβουλήθη, ἄρρωϲτον ὑπάρχον, ἀλλὰ καὶ μέ-
τρον ὡρίϲατο τῇ τῶν γυμναϲίων ἰδέᾳ. οὐ γὰρ ὡϲαύτωϲ θήγεται τὸ 
θυμοειδὲϲ εἰϲ ἀγρίουϲ ὗϲ ἢ ἄρκτουϲ ἢ ταύρουϲ ἤ τι τῶν οὕτωϲ ἀλ-
κίμων θηρίων ἢ ἐπὶ λαγωοὺϲ ἢ δορκάδαϲ ἤ τι τῶν οὕτω δειλῶν, οὐδ' 
ὡϲαύτωϲ ἐπί τε τῆϲ κούφηϲ ὁπλίϲεωϲ καὶ τῆϲ βαρείαϲ, ὥϲπερ οὐδὲ ἐν 
τῷ θέειν ὠκέωϲ ἢ μετρίωϲ κινεῖϲθαι καὶ μετὰ τοῦ φιλονεικεῖν ἑτέροιϲ 
ἢ καθ' ἑαυτόν. οὕτω δὲ καὶ τῶν μέγα κεκραγότων ἢ ἐγκελευομένων 
τε καὶ παροξυνόντων ἐπὶ τοὺϲ πόνουϲ ἢ ϲιωπώντων οὐκ ὀλίγον δια-
φέρει. ἀλλὰ περὶ μὲν τούτων ἐν τοῖϲ ἔπειτα λόγοιϲ ἐπὶ πλέον εἰρή-
ϲεται. 
  τὰ δὲ ϲμικρὰ παιδία τὰ τὴν ἀρίϲτην ἔχοντα κρᾶϲιν (ὑπὲρ τούτων 
γὰρ ἦν ὁ λόγοϲ) οὐκ ὀλίγηϲ ἐπιμελείαϲ δεῖται πρὸϲ τὸ μηδεμίαν ἐν 
αὐτοῖϲ τῆϲ ψυχῆϲ ἄμετρον γίνεϲθαι κίνηϲιν· | ἅτε γὰρ οὐδέπω λόγῳ 
χρώμενα τῷ κλαίειν τε καὶ κεκραγέναι καὶ θυμοῦϲθαι καὶ κινεῖν ἀτά-
κτωϲ ἑαυτὰ διαϲημαίνει τὴν ἀνίαν. ἡμᾶϲ οὖν χρὴ ϲτοχαζομένουϲ, ὅτου  
δεῖται, παρέχειν ἑκάϲτοτε τοῦτο, πρὶν αὐξηθεῖϲαν αὐτῶν τὴν λύπην 
εἰϲ ϲφοδροτέραν καὶ ἄτακτον κίνηϲιν ὅλην ἐμβαλεῖν τὴν ψυχὴν ἅμα 
τῷ ϲώματι· ἤτοι γὰρ ἐξ ἑαυτῶν ὀδαξούμενα ἢ πρόϲ τινοϲ ἔξωθεν ἀνι-
ώμενα ἢ ἀποπατεῖν ἢ οὐρεῖν ἢ ἐϲθίειν ἢ πίνειν ἐθέλοντα κλαίει τε 
καὶ κινεῖται πλημμελῶϲ, ὥϲπερ ϲφαδάζοντα. γένοιτο δ' ἄν ποτε καὶ 
θάλπουϲ ἐπιθυμεῖν αὐτὰ κρύει ταλαιπωρούμενα καὶ ἀναψύξεώϲ τινοϲ 
ὑπὸ θάλπουϲ ἀμέτρου διοχλούμενα καί ποτε μὴ φέροντα τὸ πλῆθοϲ 
τῶν ἐπιβεβλημένων ἱματίων· ἀνιᾷ γὰρ δὴ καὶ τοῦτο πολλάκιϲ οὐ ϲμι-
κρά, καὶ μάλιϲτα κατὰ τὰϲ ὑποϲτροφὰϲ ὅλου τοῦ ϲώματοϲ καὶ τὰϲ τῶν 
κώλων κινήϲειϲ. ἀλλὰ καὶ αὐτὸ τὸ ἡϲυχάζειν ἐπὶ πλέον οὐ ϲμικρῶϲ 
λυπηρόν· οὐδενὸϲ γὰρ ἀμετρίᾳ χαίρει ζῷον οὐδέν, ἀλλ' ἀεὶ τοῦ ϲυμ-
μέτρου χρῄζει. ϲύμμετρον δὲ οὐχ ἓν ἅπαϲιν, | ἀλλ' ἐν τῷ πρόϲ τι πᾶϲα 
ϲυμμετρία. διὸ χρὴ τὸν ἐπιμελούμενον ἀνατροφῆϲ παιδίων, ϲτοχαϲτι-
κὸν ἀκριβῶϲ ὑπάρχοντα τοῦ ϲυμμέτρου τε καὶ οἰκείου, παρέχειν ἑκά-
ϲτοτε τοῦτο [πρὶν αὐξηθεῖϲαν αὐτῷ τὴν λύπην εἰϲ ἀμετρίαν κινήϲεωϲ 
ἐμβαλεῖν τό τε ϲῶμα καὶ τὴν ψυχήν], εἰ δ' ἄρα ποτὲ καὶ λάθοι τὸ 
λυποῦν αὐξηθέν, ἐπανορθοῦϲθαι πειρᾶϲθαι τὴν λύπην αὐτῷ τε τῷ παρ-
έχειν αὐτίκα τὸ ἐπιθυμηθὲν ἢ ἐκκόπτειν τὸ ἀνιῶν ἔτι τε τῇ κινήϲει 
τῇ διὰ τῶν ἀγκαλῶν καὶ τοῖϲ μέλεϲι τῆϲ φωνῆϲ, οἷϲ εἰώθαϲιν αἱ ϲο-
φώτεραι τῶν τροφῶν χρῆϲθαι. ἐγὼ γοῦν ποτε δι' ὅληϲ ἡμέραϲ παι-
δίου κλαίοντόϲ τε καὶ θυμουμένου καὶ ϲφοδρῶϲ καὶ ἀτάκτωϲ ἑαυτὸ 
μεταβάλλοντοϲ ἐξεῦρον τὸ λυποῦν ἀπορουμένηϲ τῆϲ τροφοῦ· ὡϲ γὰρ 
οὔτε πρὸϲ τὸν τιτθὸν ἐντεθειμένον οὔτε προϊϲχομένηϲ αὐτὸ τῆϲ τρε-
φούϲηϲ, εἰ ἀποπατεῖν ἢ οὐρεῖν ἐθέλοι, καθίϲτατο, παρηγορεῖτο δ' οὐδέν, 
οὐδ' ὁπόταν ἐν ταῖϲ ἀγκάλαιϲ ἐνθεμένη κατακλίνειν ἐπιχειρήϲειεν, ἐθεα-
ϲάμην δ' ἐγὼ τὴν ϲτρωμνὴν αὐτοῦ καὶ τὰ | περιβλήματά τε καὶ ἀμ-
φιέϲματα ῥυπαρώτερα καὶ αὐτὸ τὸ παιδίον ἤδη ῥυπῶν τε καὶ ἄλουτον, 
ἐκέλευϲα λοῦϲαί τε καὶ ἀπορρύψαι καὶ τὴν ϲτρωμνὴν ὑπαλλάξαι, καὶ 
πᾶϲαν τὴν ἐϲθῆτα καθαρωτέραν ἐργάϲαϲθαι· καὶ τούτων γενομένων, 
αὐτίκα μὲν ἐπαύϲατο τῶν ἀμέτρων κινήϲεων, αὐτίκα δὲ καθύπνωϲεν 
ἥδιϲτόν τε καὶ μακρότατον ὕπνον. εἰϲ δὲ τὸ καλῶϲ ἐϲτοχάϲθαι πάν-
των τῶν ἀνιώντων τὸ παιδίον οὐκ ἀγχινοίαϲ μόνον, ἀλλὰ καὶ τῆϲ 
περὶ τὸ τρεφόμενον αὐτὸ ϲυνεχοῦϲ ἐμπειρίαϲ ἐϲτὶ χρεία. 
  Ταῦτ' οὖν ἅπαντα περὶ τὸ παιδίον εἰϲ τρίτον ἔτοϲ ἀπὸ τῆϲ πρώ- 
τηϲ γενέϲεωϲ ἀξιῶ πραγματεύεϲθαι καὶ πρὸϲ τούτοιϲ ἔτι τῆϲ τρεφούϲηϲ 
αὐτὸ οὐ ϲμικρὰν ποιεῖϲθαι πρόνοιαν ἐδεϲμάτων τε πέρι καὶ πομάτων, 
ὕπνων τε καὶ ἀφροδιϲίων καὶ γυμναϲίων, ὡϲ ἂν ἄριϲτον εἴη τὴν κρᾶϲιν 
τὸ γάλα. γίνοιτο δ' ἂν τοιοῦτον; εἰ τὸ αἷμα χρηϲτότατον εἴη. ἔϲτι δὲ 
χρηϲτότατον τὸ μήτε πικρόχολον μήτε μελαγχολικὸν μήτε φλεγματῶδεϲ 
μήτ' ὀρρώδει τινὶ μήθ' ὑδατώδει ϲυμμιγὲϲ ὑγρότητι. γεννᾶται δὲ τοιοῦ-
τον ἐπί τε | τοῖϲ ϲυμμέτροιϲ γυμνάϲμαϲι καὶ τροφαῖϲ εὐχύμοιϲ τε ἅμα καὶ 
κατὰ καιρὸν τὸν προϲήκοντα καὶ κατὰ μέτρα τὰ δέοντα λαμβανομέ-
ναιϲ, ὥϲπερ οὖν καὶ ἐπὶ πόμαϲιν εὐκαίροιϲ τε καὶ μετρίοιϲ· ὑπὲρ ὧν 
ἁπάντων ἐν τοῖϲ ἔπειτα λόγοιϲ ἀκριβῶϲ διοριϲθήϲεται. ἀφροδιϲίων δὲ 
παντάπαϲιν ἀπέχεϲθαι κελεύω τὰϲ θηλαζούϲαϲ παιδία γυναῖκαϲ. αἵ τε 
γὰρ ἐπιμήνιοι καθάρϲειϲ αὐταῖϲ ἐρεθίζονται μιγνυμέναιϲ ἀνδρί, καὶ οὐκ 
εὐῶδεϲ ἔτι μένει τὸ γάλα. καί τινεϲ αὐτῶν ἐν γαϲτρὶ λαμβάνουϲιν, 
οὗ βλαβερώτερον οὐδὲν ἂν εἴη παιδίῳ γάλακτι τρεφομένῳ. δαπανᾶται 
γὰρ ἐν τῷδε τὸ χρηϲτότατον τοῦ αἵματοϲ εἰϲ τὸ κυούμενον. ἅτε γὰρ 
ἀρχὴν ζωῆϲ ἐν ἑαυτῷ ἰδίαν περιέχον, ὑπὸ ταύτηϲ τε διοικεῖται καὶ 
διὰ παντὸϲ ἐπιϲπᾶται τὴν οἰκείαν τροφὴν ὡϲανεὶ ἐνερριζωμένον τε 
τῇ μήτρᾳ καὶ ἀχώριϲτον ὑπάρχον ἀεὶ νύκτωρ τε ἅμα καὶ μεθ' ἡμέραν 
ἔλαττόν τε εἰκότωϲ ἐν τῷδε καὶ φαυλότερον ἀποτελεῖται τὸ τῆϲ κυού-
ϲηϲ αἷμα, καὶ διὰ τοῦτο καὶ τὸ γάλα μοχθηρόν τε καὶ ὀλίγον ἐν τοῖϲ 
τιτθοῖϲ ἀθροίζεται. ὥϲτε ἔγωγε βουλεύϲαιμ' ἄν, εἰ κυήϲειεν ἡ | θηλά-
ζουϲα τὸ παιδίον, ἑτέραν ἐξευρίϲκειν τροφόν, ἐπιϲκεπτομένουϲ τε καὶ 
δοκιμάζονταϲ αὐτῆϲ ἀκριβῶϲ τὸ γάλα γεύϲει καὶ ὄψει καὶ ὀϲφρήϲει. 
καὶ γὰρ γευομένοιϲ καὶ ὀϲμωμένοιϲ ἡδὺ καὶ θεωμένοιϲ λευκόν τε καὶ 
ὁμαλὸν καὶ μέϲωϲ ἔχον ὑγρότητόϲ τε καὶ παχύτητοϲ ὀφθήϲεται τὸ 
ἄριϲτον γάλα· τὸ δὲ μοχθηρὸν ἤτοι παχὺ καὶ τυρωδέϲτατον ἢ ὑγρὸν 
καὶ ὀρρῶδεϲ καὶ πελιδνὸν καὶ ἀνώμαλον ἐν ϲυϲτάϲει καὶ χροιᾷ καὶ 
γευομένοιϲ πικρότατον καὶ ἅλμηϲ ἤ τινοϲ ἑτέραϲ ἀλλοκότου ποιότητοϲ 
ἔμφαϲιν παρέξει· τὸ δὲ τοιοῦτον οὐδὲ πρὸϲ τὴν ὀϲμὴν ἡδύ. ταῦτα μὲν 
ἔϲτω ϲοι γνωρίϲματα μοχθηροῦ τε καὶ χρηϲτοῦ γάλακτοϲ, οἷϲ τεκμαι- 
ρόμενοϲ, ὅταν ᾖ διὰ κύηϲιν ἢ καὶ νόϲημά τι περὶ τὴν μαῖαν γενό-
μενον ἐφ' ἑτέραν ἀνάγκη τροφὸν ἰέναι, τὴν κρίϲιν τε καὶ τὴν αἵρεϲιν 
αὐτῆϲ ποιεῖϲθαι. 
  Τρέφειν δὲ τὸ παιδίον τὰ μὲν πρῶτα γάλακτι μόνῳ· ἐπειδὰν 
δ' ἐκφύϲῃ τοὺϲ πρόϲθεν ὀδόνταϲ, ἐθίζειν ἤδη πωϲ αὐτὸ καὶ τῆϲ πα-
χυτέραϲ ἀνέχεϲθαι τροφῆϲ, ὥϲπερ οὖν καὶ | τοῦτο αὐτὸ τῇ πείρᾳ διδα-
χθεῖϲαι ποιοῦϲιν αἱ γυναῖκεϲ, ἄρτου μέντοι πρῶτον, ἔπειτα δ' ὀϲπρίων 
τε καὶ κρεῶν ὅϲα τ' ἄλλα τοιαῦτα προμαϲώμεναι καὶ ἐντιθεῖϲαι τοῖϲ 
ϲτόμαϲι τῶν παιδίων. ἀνατρίβειν δὲ χρὴ τὸ ϲῶμα τῶν βρεφῶν ἐλαίῳ 
γλυκεῖ, καθάπερ τοῦτ' αὐτὸ ποιοῦϲιν ἐπιτηδείωϲ αἱ πλεῖϲται τῶν τρο-
φῶν εὐθὺϲ ῥυθμίζουϲαί τε καὶ διαπλάττουϲαι τὰ μόρια. ἀλλ' ἐπί γε 
τοῦ νῦν ὑποκειμένου κατὰ τὸν λόγον παιδίου, τὴν καταϲκευὴν τοῦ 
ϲώματοϲ ἀμέμπτωϲ ἔχοντοϲ, οὐδὲν χρὴ περιεργάζεϲθαι τὴν τροφὸν εἴϲ 
γε τὴν τῶν μελῶν εὐρυθμίαν, ἀλλ' ἀνατρίβειν τε τὰ μέτρια καὶ λού-
ειν ὁϲημέραι, καθόϲον οἷόν τε μὴ περιεχομένου γάλακτοϲ ἀπέπτου 
κατὰ τὴν γαϲτέρα· κίνδυνοϲ γὰρ ἀναληφθῆναι τοῦτο πρὶν πεφθῆναι 
καλῶϲ εἰϲ ὅλον τὸ ϲῶμα τοῦ παιδίου. πολὺ δὲ δὴ μᾶλλον, εἰ καὶ τὴν 
γαϲτέρα τιϲ αὐτὴν ἀνατρίβοι γάλακτοϲ μεϲτήν, ἐμπλήϲει τε τὸ ϲῶμα 
τροφῆϲ ἀπέπτου πληρώϲει τε τὴν κεφαλήν. διὸ χρὴ πολλὴν πρόνοιαν 
πεποιῆϲθαι τοῦ μὴ λαμβάνειν τὴν τροφὴν τὸ παιδίον μήτε πρὸ λουτρῶν 
μήτε πρὸ τῶν ἀνατρίψεων. | γένοιτο δ' ἂν τοῦτο, παραφυλαττούϲηϲ 
ἀκριβῶϲ τῆϲ τροφοῦ τὸν ἐπὶ τοῖϲ μακροτέροιϲ ὕπνοιϲ καιρόν· ἐν τούτῳ 
γὰρ μάλιϲτα τὴν κοιλίαν ἤτοι παντάπαϲιν κενὴν ἢ πεπεμμένην ἤδη 
τὴν τροφὴν περιέχουϲαν εὑρεῖν ἔϲτιν, οὐδ', ὥϲπερ νῦν ποιοῦϲι ἔνιαι 
μὲν τῶν τροφῶν, ἕνα τινὰ χρόνον ἀφορίϲαϲαι τῆϲ ἡμέραϲ, ἔνιαι δ', 
ὅταν αὐταὶ ϲχολάϲωϲι, [τοῦ] τηνικαῦτα προνοούμεναι· διότι πολλάκιϲ 
ἀναγκαῖόν ἐϲτι βλάπτεϲθαι τὰ παιδία ἤπερ ὠφελεῖϲθαι. ὁ γὰρ ὑφ' ἡμῶν 
ἀφοριζόμενοϲ καιρὸϲ ἄλλοτε εἰϲ ἄλλον ἐμπίπτει χρόνον ἤτοι τῆϲ ἡμέ-
ραϲ ἢ τῆϲ νυκτόϲ. ἐπὶ μέντοι τῶν μειζόνων ἤδη παιδίων, ὅϲα καὶ 
πληγαῖϲ καὶ ἀπειλαῖϲ ἐπιπλήξεϲί τε καὶ νουθετήϲεϲι πείθεται, καιρὸϲ 
ἂν εἴη διττὸϲ εἰϲ ἀνάτριψίν τε καὶ λουτρόν· ὁ μὲν πρότερόϲ τε καὶ 
ἄριϲτοϲ, ἐπειδὰν ἐξαναϲτάντα τῶν ἑωθινῶν ὕπνων, εἶτα παίξαντα τρο-
φὴν αἰτῇ. τότε γὰρ ἐπιτίθεϲθαι μάλιϲτα αὐτοῖϲ χρή, τὸ μὲν ϲῶμα πρὸϲ 
ὑγείαν τε ἅμα καὶ εὐεξίαν ἀϲκοῦνταϲ, τὴν δὲ ψυχὴν εἰϲ εὐπείθειάν τε 
καὶ ϲωφροϲύνην, οὐκ ἄλλωϲ παρέξειν αὐτοῖϲ τὴν | τροφὴν φάϲκονταϲ,  
εἰ μὴ προθύμωϲ ἐπακούϲαιεν, εἰϲ ὅϲον ἂν ἐθέλωμεν ἡμεῖϲ, ἀνατρίψεϲί 
τε καὶ λουτροῖϲ. οὗτοϲ μὲν οὖν ὁ ἄριϲτοϲ καιρόϲ. εἰ δέ τιϲ ἀϲχολία 
τὸν τρέφοντα τὸ παιδίον ἀπάγει, μέτριον ἄρτου δόντα παίζειν ἐπι-
τρέπειν, εἰϲ ὅϲον ἂν βούληται, κἄπειτ' αὖθιϲ αἰτῆϲαν αὐτὸ τηνικαῦτα 
τρίβειν τε καὶ λούειν. οὐ μὴν πίνειν γε ἐπιτρεπτέον ποτὲ αὐτοὺϲ πρὸ 
τῶν λουτρῶν ἐπὶ τοῖϲ ϲιτίοιϲ· ἀθροωτέρα γὰρ ἂν οὕτωϲ ἡ ἀνάδοϲιϲ 
εἰϲ τὸ ϲῶμα τῶν ἐν τῇ γαϲτρὶ περιεχομένων γένοιτο. χρὴ δὲ ἐπὶ τῶν 
ἀμέμπτωϲ ὑγιαινόντων ϲωμάτων φυλάττεϲθαι τοῦτο. μεμπτέαι γὰρ αἱ 
τοιαῦται θιαθέϲειϲ τε καὶ καταϲκευαὶ τῶν ϲωμάτων εἰϲίν, ἐφ' ὧν ἄμει-
νόν ἐϲτι πρὸ τῶν λουτρῶν διδόναι ϲιτία. καὶ διοριϲθήϲεται περὶ αὐτῶν 
ἐν τοῖϲ ἔπειτα λόγοιϲ· ἀλλὰ νῦν γε τῆϲ ὑποθέϲεωϲ μνημονευτέον ἐϲτίν, 
ὡϲ τὸν ἄριϲτα ϲώματοϲ ἔχοντα παῖδα διαιτῶμεν, ὅπωϲ ἡμῖν φυλάττοιτο 
τοιοῦτοϲ. ἐφ' οὗ βέλτιόν ἐϲτιν ἡγεῖϲθαι τὰ λουτρὰ τῶν ϲιτίων· εἰ δ' 
ἐν τοιούτῳ χωρίῳ τρέφοιτο ὁ παῖϲ, ἐν ᾧ βαλανεῖον οὐκ ἔνεϲτιν (ἴϲωϲ 
μὲν οὖν οὐδ' ὁμιλήϲουϲι | τοῖϲδε τοῖϲ γράμμαϲιν οἱ τοιοίδε), λούουϲι 
μὲν ἐν ϲκάφαιϲ αἱ τροφοὶ κἀνταῦθα τοὺϲ παῖδαϲ, ἕωϲ ἂν εἰϲ τὸ δεύ-
τερον ἢ καὶ τρίτον ἔτοϲ ἀπὸ γενετῆϲ ἐξίκωνται· μείζοναϲ δὲ γενομέ-
νουϲ, εἰ καὶ μὴ καθ' ἑκάϲτην ἡμέραν, ἀλλὰ καὶ διὰ τρίτηϲ γέ που καὶ 
τετάρτηϲ ἀλείφουϲί τε καὶ ἀνατρίβουϲιν· εἰ δὲ μὴ κωλύοι τὰ τῆϲ ὥραϲ, 
αἱ λίμναι τε καὶ οἱ ποταμοὶ λουτρὸν αὐτοῖϲ εἰϲιν, οἷόνπερ ἡμῖν τὸ 
βαλανεῖον. παρὰ μέν γε τοῖϲ Γερμανοῖϲ οὐ καλῶϲ τρέφεται τὰ παιδία. 
ἀλλ' ἡμεῖϲ γε νῦν οὔτε Γερμανοῖϲ οὔτε ἄλλοιϲ τιϲὶν ἀγρίοιϲ ἢ βαρβά-
ροιϲ ἀνθρώποιϲ ταῦτα γράφομεν, οὐ μᾶλλον ἢ ἄρκτοιϲ ἢ λέουϲιν ἢ 
κάπροιϲ ἤ τιϲι τῶν ἄλλων θηρίων, ἀλλ' Ἕλληϲι καὶ ὅϲοι τῷ γένει μὲν 
ἔφυϲαν βάρβαροι, ζηλοῦϲι δὲ τὰ τῶν Ἑλλήνων ἐπιτηδεύματα. τίϲ γὰρ 
ἂν ὑπομείνειε τῶν παρ' ἡμῖν ἀνθρώπων εὐθὺϲ ἅμα τῷ γεννηθῆναι τὸ 
βρέφοϲ ἔτι θερμὸν ἐπὶ τὰ τῶν ποταμῶν φέρειν ῥεύματα, κἀνταῦθα, 
καθάπερ φαϲὶ τοὺϲ Γερμανούϲ, ἅμα τε πεῖραν αὐτοῦ ποιεῖϲθαι τῆϲ 
φύϲεωϲ ἅμα τε κρατύνειν τὰ ϲώματα, βάπτονταϲ εἰϲ τὸ ψυχρὸν ὕδωρ 
ὥϲπερ τὸν διάπυρον ϲίδηρον; ὅτι μὲν γάρ, ἐὰν ὑπομείνῃ τε καὶ μὴ 
βλαβῇ, καὶ τὴν | ἐκ τῆϲ οἰκείαϲ φύϲεωϲ ἐπεδείξατο ῥώμην καὶ τὴν ἐκ 
τῆϲ πρὸϲ τὸ ψυχρὸν ὁμιλίαϲ ἐπεκτήϲατο, πρόδηλον πάντωϲ· ὅτι δ', εἰ 
νικηθείη πρὸϲ τῆϲ ἔξωθεν ψύξεωϲ ἡ ἔμφυτοϲ αὐτοῦ θερμότηϲ, ἀναγ-
καῖον αὐτίκα τεθνάναι, καὶ τοῦτ' οὐδεὶϲ ἀγνοεῖ. τίϲ οὖν ἂν ἕλοιτο 
νοῦν ἔχων καὶ μὴ παντάπαϲιν ἄγριοϲ ὢν καὶ Ϲκύθηϲ εἰϲ τὴν τοιαύ- 
την πεῖραν ἀγαγεῖν αὑτοῦ τὸ παιδίον, ἐν ᾗ θάνατόϲ ἐϲτιν ἡ ἀποτυ-
χία, καὶ ταῦτα μηδὲν μέγα τι μέλλων ἐκ τῆϲ πείραϲ κερδανεῖν; ὄνῳ 
μὲν γὰρ ἴϲωϲ ἤ τινι τῶν ἀλόγων ζῴων ἀγαθὸν ἂν εἴη μέγιϲτον, οὕτω 
πυκνὸν καὶ ϲκληρὸν ἔχειν δέρμα, ὡϲ ἀλύπωϲ φέρειν τὸ κρύοϲ· ἀν-
θρώπῳ δέ, λογικῷ ζῴῳ, τί ἂν εἴη μέγα τὸ τοιοῦτον; οὐδὲ γὰρ εἰϲ 
ὑγείαν ἁπλῶϲ οὑτωϲὶ λέγων ἄν τιϲ ἐπιτήδειον ὑπάρχειν τὸ πυκνότα-
τον καὶ ϲκληρότατον δέρμα δεόντωϲ ἂν εἴποι. διττῆϲ γὰρ οὔϲηϲ βλά-
βηϲ τοῖϲ τῶν ζῴων ϲώμαϲιν, ἑτέραϲ μὲν ἀπὸ τῶν ἔξωθεν αἰτίων, ἑτέ-
ραϲ δὲ ἀπὸ τῶν ἔνδοθεν, εὐάλωτόν ἐϲτι τοῖϲ μὲν ἔξωθεν πᾶϲιν, ὧν 
μαλακόν ἐϲτι καὶ ἀραιὸν | τὸ δέρμα, τοῖϲ δὲ ἔνδοθεν, ὧν πυκνόν τε 
καὶ ϲκληρόν. καὶ διὰ τοῦθ' <Ἱπποκράτηϲ> περὶ τῶν ἀπὸ τροφῆϲ ἐν 
ἡμῖν ἐπ' ὠφελείᾳ τε καὶ βλάβῃ γινομένων διδάϲκων ἐπ' ἄλλοιϲ πολ-
λοῖϲ καὶ τοῦτ' ἔγραψεν· «ἀραιότηϲ ϲώματοϲ ἐϲ διαπνοήν, οἷϲι πλέον 
ἀφαιρέεται, ὑγιεινότερον, οἷϲι δ' ἔλαϲϲον, νοϲερώτερον.» βέλτιον οὖν 
ἑκατέραϲ πεφυλάχθαι τὰϲ ὑπερβολὰϲ καὶ μήτ' εἰϲ τοϲοῦτον πυκνὸν τὸ 
δέρμα παραϲκευάζειν, ὡϲ κωλύειν διαπνεῖϲθαι καλῶϲ, μήθ' οὕτωϲ ἀραιόν, 
ὡϲ ὑπὸ παντὸϲ αἰτίου τῶν ἔξωθεν αὐτῷ προϲπιπτόντων ἑτοίμωϲ βλά-
πτεϲθαι. τοιοῦτον δὲ καὶ φύϲει ἐϲτὶ τὸ ϲῶμα τοῦ νῦν ἡμῖν προκειμένου 
τῷ λόγῳ παιδίου, μέϲον ἁπαϲῶν τῶν ὑπερβολῶν. οὕτωϲ οὖν αὐτὸ 
διαιτητέον, ὡϲ φυλάττειν ἀεὶ τῆϲ καταϲκευῆϲ τὴν ἀρετήν. φυλαχθή-
ϲεται δέ, κατὰ μὲν τὴν πρώτην ἡλικίαν ἐν γάλακτι τρεφομένῳ καὶ 
λουτροῖϲ γλυκέων ὑδάτων θερμῶν λουομένῳ, ὅπωϲ ὅτι μάλιϲτα μέ-
χρι πλείϲτου μαλακὸν αὐτῷ διαμένον τὸ ϲῶμα πολλὴν ἐπίδοϲιν εἰϲ 
τὴν αὔξηϲιν ποιοῖτο. μετὰ δὲ ταῦτα, καθ' ὃν ἂν ἤδη χρόνον εἰϲ δι-
δαϲκάλουϲ δύναιτο φοιτᾶν, | οὐκ ἀναγκαῖον ἔτι λουτροῖϲ χρῆϲθαι ϲυν-
εχέϲι, ἀλλ' ἀρκεῖ διαπαλαίειν μανθάνοντα ϲύμμετρά τε πονεῖν ἐνταῦθα 
πρὸ τῶν ϲιτίων, ἀλουτεῖν δὲ ἤδη τὰ πλείω. τὸ δ' ὑπερπονεῖν, ὥϲπερ 
ἔνιοι τῶν παιδοτριβῶν ἀναγκάζουϲι τοὺϲ παῖδαϲ, οὐδαμῶϲ ἀγαθόν· 
ἀναυξῆ γὰρ ὑπὸ τῆϲ παρὰ καιρὸν ϲκληρότητοϲ ἀποτελεῖται τὰ ϲώματα, 
κἂν πλείϲτην ὁρμὴν ἐκ φύϲεωϲ εἰϲ τὴν αὔξηϲιν ἔχῃ. 
  Οἴνου δὲ τὸν οὕτω πεφυκότα παῖδα μέχρι πλείϲτου μηδ' 
ὅλωϲ γεύειν. ὑγραίνει τε γὰρ ἱκανῶϲ καὶ θερμαίνει τὸ ϲῶμα πινόμε-
νοϲ οἶνοϲ ἐμπίπληϲί τε τὴν κεφαλὴν ἀτμῶν ἐν ταῖϲ ὑγραῖϲ καὶ θερ-
μαῖϲ κράϲεϲι, οἵαπέρ ἐϲτι καὶ ἡ τῶν τοιούτων παιδίων. ἀλλ' οὔτε 
ἐμπίπλαϲθαι καλὸν αὐτοῖϲ τὴν κεφαλὴν οὔτε ὑγραίνεϲθαι καὶ θερμαί-
νεϲθαι περαιτέρω τοῦ προϲήκοντοϲ. εἰϲ τοϲοῦτον γὰρ ἥκουϲιν ὑγρό- 
τητόϲ τε καὶ θερμότητοϲ, ὡϲ, εἰ καὶ βραχὺ παραυξήϲειέ τιϲ ὁπότερον 
αὐτῶν, ἐν ἀμετρίᾳ καθίϲταται. οὐϲῶν δὲ παϲῶν τῶν ἀμετριῶν φευ-
κτῶν, ἡ τοιαύτη μάλιϲτ' ἂν εἴη φευκτή, καθ' ἣν οὐκ εἰϲ τὸ ϲῶμα 
μόνον, ἀλλὰ καὶ εἰϲ τὴν | ψυχὴν ἡ βλάβη διικνεῖται. διόπερ οὐδὲ τοῖϲ 
ἤδη τελείοιϲ ἄνευ τοῦ προϲήκοντοϲ μέτρου πινόμενοϲ οἶνοϲ ἀγαθόϲ· 
εἰϲ θυμούϲ τε γὰρ ἐκκαλεῖται προπετεῖϲ καὶ ὕβριν ἀϲελγῆ καὶ τὸ λογι-
ζόμενον τῆϲ ψυχῆϲ ἀμβλύ τε καὶ τεθολωμένον ἐργάζεται. ἀλλὰ τού-
τοιϲ μὲν ἑτοίμωϲ εἰϲ τὴν τῶν χολωδῶν περιττωμάτων ἐπίκραϲίν τε 
ἅμα καὶ κένωϲιν ἐπιτήδειοϲ. οὐχ ἥκιϲτα δὲ καὶ εἰϲ τὴν ἐν αὐτοῖϲ τοῖϲ 
ϲτερεοῖϲ ὀργάνοιϲ τοῦ ζῴου γινομένην ξηρότητα διά τε πόνουϲ ὑπερ-
βάλλονταϲ, ἔϲτιν ὅτε δὲ καὶ διὰ τὴν οἰκείαν τῆϲ ἡλικίαϲ κρᾶϲιν, ἐπι-
τήδειοϲ ὁ οἶνοϲ, ὑγραίνων μὲν καὶ ἀνατρέφων, ὅϲον ἀμέτρωϲ ἐξήραν-
ται, πραΰνων δὲ τὸ δριμὺ τοῦ πικροῦ χυμοῦ καὶ δι' ἱδρώτων καὶ 
οὔρων ἐκκενῶν. οἱ δὲ παῖδεϲ, ἅτε μήτε τὸν τοιοῦτον ἀθροίζοντεϲ χυ-
μὸν οἰκείαν τε παμπόλλην ἔχοντεϲ ὑγρότητα, τῶν μὲν ἐξ οἴνου γενο-
μένων ἀγαθῶν οὐδενὸϲ προϲδέονται, μόνηϲ δὲ ἀπολαύουϲι τῆϲ αὐτοῦ 
βλάβηϲ. οὐκοῦν νοῦν ἔχων οὐδεὶϲ ἐπιτρέψει τοιούτῳ πόματι χρῆϲθαι 
τοὺϲ παῖδαϲ, ὃ πρὸϲ τῷ μηδὲν ἀγαθὸν ἐργάζεϲθαι βλάβην ἐξαίϲιον 
ἐφεδρεύουϲαν ἔχει. | 
  οὐ μὴν οὐδὲ ψυχροῦ πόματοϲ εἰϲ τὸ παντελὲϲ εἴργειν κελεύω 
τοὺϲ τοιούτουϲ παῖδαϲ, ὥϲπερ ἔνιοι ποιοῦϲιν, ἀλλ' ἐπί τε ϲιτίοιϲ τὰ 
πολλὰ καὶ κατὰ τὰϲ θερμοτάταϲ ὥραϲ, ὅταν ἥξωϲιν αὐτοὶ πρὸϲ τὸ 
ψυχρόν, ἐπιτρέπω χρῆϲθαι, μάλιϲτα μέν, εἰ οἷόν τε, πηγαίῳ προϲ-
φάτῳ, μηδεμίαν ἐπίκτητον ἔχοντι ποιότητα [μοχθηράν], μὴ παρόντοϲ 
δὲ τοῦ τοιούτου τοῖϲ ἄλλοιϲ. φυλάττεϲθαι δὲ τὰ λιμναῖα καὶ θολερὰ 
καὶ δυϲώδη καὶ ἁλυκὰ καὶ ἁπλῶϲ εἰπεῖν ὅϲα τινὰ ποιότητα κατὰ τὴν 
γεῦϲιν ἐνδείκνυται· χρὴ γὰρ ἀποιότατον αὐτοῖϲ τὸ κάλλιϲτον ὕδωρ 
φαίνεϲθαι, οὐ πρὸϲ τὴν γεῦϲιν μόνον, ἀλλὰ καὶ πρὸϲ τὴν ὀϲμήν. εἴη 
δ' ἂν τὸ τοιοῦτον ἥδιϲτόν τε ἅμα πίνοντι καὶ ἀκριβῶϲ καθαρόν. εἰ 
δὲ καὶ ταχέωϲ ὑποχωρεῖ τῶν ὑποχονδρίων, μηδὲν ζητεῖν ἕτερον βέλ-
τιον, ὡϲ, ὅϲα γε καθαρὰ μέν ἐϲτι καὶ λαμπρὰ καὶ οὐκ ἀηδῆ πινόμενα, 
παραμένει δὲ ἐπὶ πλέον ἐν τοῖϲ ὑποχονδρίοιϲ, ἡμιμόχθηρα νομιϲτέον. 
ἀπέχεϲθαι δὲ τούτων κελεύω τῶν πάμπαν ψυχρῶν, οὐ μὴν θερμοῖϲ  
γε χρῆϲθαι κωλύω. ἀϲφαλέϲτατον μὲν οὖν τῇ πείρᾳ κεκρίϲθαι | τὸ τοι-
οῦτον ὕδωρ· εἰ δὲ καὶ διὰ γνωριϲμάτων τιϲ ἐθέλοι προγινώϲκειν αὐτοῦ 
τὴν δύναμιν, ὅϲων αἱ πηγαὶ πρὸϲ ἄρκτον ἐρρυήκαϲιν ἐκ πετρῶν θλι-
βόμεναι τὸν ἥλιον ἀπεϲτραμμένον ἔχουϲαι, ἀτέραμνά τε καὶ βραδύπορα 
τὰ τοιαῦτα χρὴ νομίζειν ἅπαντα. εὐθὺϲ δ' αὐτοῖϲ ὑπάρχει καὶ τὸ θερ-
μαίνεϲθαί τε καὶ ψύχεϲθαι βραδέωϲ· ὡϲ ὅϲων γε πρόϲ τε τὰϲ ἀνατο-
λὰϲ ἐρρώγαϲιν αἱ πηγαὶ καὶ διὰ πόρου τινὸϲ ἢ γῆϲ διηθεῖται καθαρᾶϲ 
θερμαίνεταί τε καὶ ψύχεται τάχιϲτα, ταῦτ' ἐλπίζειν εἶναι κάλλιϲτα πά-
ϲαιϲ ταῖϲ ἡλικίαιϲ. οὐ γὰρ δή, καθάπερ οἴνων τε καὶ ϲιτίων καὶ γυ-
μναϲίων ἐγρηγόρϲεώϲ τε καὶ ὕπνων καὶ ἀφροδιϲίων ἄλλον ἄλλωϲ ἀπο-
λαύειν προϲήκει κατὰ τὰϲ διαφερούϲαϲ ἡλικίαϲ, οὕτω καὶ ὕδατοϲ, ἀλλ', 
ὅπερ ἄριϲτον εἴρηται νῦν, τούτῳ χρῆϲθαι καὶ παῖδα καὶ νεανίϲκον καὶ 
πρεϲβύτην, ὥϲπερ γε καὶ ἀέρα τὸν ἄριϲτον εἰϲπνεῖν ἅπαϲιν ὁμοίωϲ 
χρηϲτόν. 
  ἄριϲτον δὲ ἀέρα λέγω τὸν ἀκριβῶϲ καθαρόν· εἴη δ' ἂν τοιοῦτοϲ 
ὁ μήτ' ἐκ λιμνῶν ἢ ἑλῶν ἀναθυμιάϲεωϲ ἐπιθολούμενοϲ μήτ' ἐκ βαρά-
θρων δηλητήριον αὔραν | ἀποπνεόντων, ὁποία περί τε Ϲάρδειϲ ἐϲτὶ 
καὶ Ἱερὰν πόλιν ἑτέρωθί τε πολλαχόθι τῆϲ γῆϲ. οὕτω δὲ καὶ ὅϲτιϲ 
ἔκ τινοϲ ὀχετοῦ τῶν καθαιρόντων ἢ μεγάλην τινὰ πόλιν ἢ πολυάν-
θρωπον ϲτρατόπεδον ἐπιθολοῦται, μοχθηρὸϲ ἱκανῶϲ ἐϲτι. μοχθηρὸϲ δὲ 
καὶ ὃϲ ἂν ἔκ τινοϲ ϲηπεδόνοϲ ἢ ζῴων ἢ λαχάνων ἢ ὀϲπρίων ἢ κό-
πρου μιαίνηται. καὶ μὴν καὶ ὅϲτιϲ ὁμιχλώδηϲ ἐϲτὶ διὰ ποταμὸν ἢ λί-
μνην γειτνιῶϲαν, οὐκ ἀγαθόϲ, ὥϲπερ γε καὶ ὅϲτιϲ ἂν ἐν κοίλῳ χωρίῳ 
πανταχόθεν ὄρεϲιν ὑψηλοῖϲ περιεχομένῳ μηδεμίαν πνοὴν δέχηται· πνι-
γώδηϲ γὰρ ὅδε καὶ ϲηπεδονώδηϲ ἐϲτὶν ἀνὰ λόγον τοῖϲ ἀποκεκλειϲμένοιϲ 
ἐν οἴκοιϲ τιϲίν, ἐν οἷϲ εὐρὼϲ ὑπὸ ϲηπεδόνοϲ τε καὶ ἀπνοίαϲ ἀθροί-
ζεται. οἱ μὲν δὴ τοιοῦτοι πάϲαιϲ ταῖϲ ἡλικίαιϲ λυμαίνονται, ὥϲπερ γε 
καὶ ὁ καθαρὸϲ ἀκριβῶϲ ἁπάϲαιϲ ταῖϲ ἡλικίαιϲ ἀγαθόϲ. ἡ δὲ κατὰ θερ-
μότητα καὶ ψυχρότητα καὶ προϲέτι ξηρότητα καὶ ὑγρότητα διαφορὰ 
τῶν ἀέρων οὐχ ὁμοίωϲ ἔχει πρὸϲ ἅπανταϲ, ἀλλὰ τοῖϲ μὲν εὐκράτοιϲ  
ϲώμαϲιν ὁ εὔκρατοϲ ἀὴρ ἄριϲτοϲ, ὅϲα δ' ἂν ὑπό τινοϲ ἐξεχούϲηϲ ποι-
ότητοϲ δυναϲτεύηται, | τούτοιϲ ἄριϲτοϲ ὁ ἐναντιώτατοϲ τῇ κρατούϲῃ, 
ψυχρὸϲ μὲν τῇ θερμῇ, θερμὸϲ δὲ τῇ ψυχρᾷ, καὶ δὴ καὶ τῇ μὲν ὑγρο-
τέρᾳ ξηρόϲ, τῇ δὲ αὐχμηροτέρᾳ τοῦ προϲήκοντοϲ εἰϲ τοϲοῦτον ὑγρό-
τεροϲ, εἰϲ ὅϲον κἀκείνη τοῦ ϲυμμέτρου ξηροτέρα. ταυτὶ μὲν ἐν τῷδε 
τῷ λόγῳ γινώϲκειν ἱκανά· ὥϲπερ δ' ἄν τιϲ ἐπανορθοῖτο τὰϲ ἐκ τῶν 
μοχθηρῶν ὑδάτων τε καὶ ἀέρων βλάβαϲ, ἐν ἑτέρῳ βιβλίῳ ῥηθήϲεται. 
νυνὶ γὰρ οἷον ϲκοπόν τινα καὶ κανόνα τὴν ἀρίϲτην καταϲκευὴν τοῦ 
ϲώματοϲ ἐπὶ τοῖϲ ἀρίϲτοιϲ διαιτήμαϲι διελθεῖν ἔγνωκα· τὰϲ δὲ τῶν 
ἡμαρτημένων κατά τι ϲωμάτων ἅμα καὶ διαιτημάτων ἐπαλλάξειϲ ἐν 
τοῖϲ μετὰ ταῦτα γράμμαϲιν ἁπάϲαϲ διαιρήϲομεν. 
  Πάλιν οὖν ὁ λόγοϲ ἐπὶ τὸν ἄριϲτα κατεϲκευαϲμένον παῖδα 
ἐπανελθὼν τὴν ἀπὸ τῆϲ πρώτηϲ ἑβδομάδοϲ ἡλικίαν αὐτοῦ μέχρι τῆϲ 
δευτέραϲ ἐκδιηγείϲθω, κατά τε τὴν κρᾶϲιν ὁποία τίϲ ἐϲτι καὶ ὧντι-
νων χρῄζει διαιτημάτων. ἡ μὲν δὴ κρᾶϲιϲ, ὡϲ κἀν τοῖϲ Περὶ κράϲεων 
ὑπομνήμαϲι δέδεικται, θερμὴ μέν ἐϲτιν· ὁμοίωϲ, | ὑγρὰ δὲ οὐχ ὁμοίωϲ. 
ἀεὶ γὰρ ἀπὸ τῆϲ πρώτηϲ γενέϲεωϲ ἅπαν ζῷον ὁϲημέραι γίνεται ξηρό-
τερον, οὐ μὴν θερμότερόν γε ἢ ψυχρότερον ὡϲαύτωϲ ἐπὶ πάϲηϲ ἡλι-
κίαϲ· ἀλλ' ὅϲα μὲν ἄριϲτα κατεϲκεύαϲται ϲώματα, παραπληϲία πωϲ ἐπὶ 
τούτων ἄχρι τῆϲ ἀκμῆϲ ἡ θερμότηϲ παραμένει· ὅϲα δὲ ὑγρότερα καὶ 
ψυχρότερα τῶν ἀρίϲτων ἐϲτίν, αὐξάνεται τούτων ἡ θερμότηϲ. ἀλλ' 
οὐχ ὅ γε νῦν λόγοϲ ὑπὲρ ἐκείνων ἐϲτίν. ὁ δὲ ἄριϲτα κατεϲκευαϲμένοϲ 
ἄνθρωποϲ ἄχρι τῆϲ τεϲϲαρεϲκαιδεκαέτιδοϲ ἡλικίαϲ ἐν τῇ προειρημένῃ 
διαίτῃ φυλαττέϲθω, γυμναζόμενοϲ μήτε πάνυ πολλὰ μήτε βίαια, μή 
πωϲ αὐτοῦ τὴν αὔξηϲιν ἐπίϲχωμεν, καὶ λουόμενοϲ ἐν θερμοῖϲ μᾶλλον 
ἢ ψυχροῖϲ λουτροῖϲ· οὔπω γὰρ οὐδὲ τούτων ἀλύπωϲ ἀνέχεϲθαι δυνή-
ϲεται. πλαττέϲθω δὲ καὶ τὴν ψυχὴν ἐν τῷδε τῆϲ ἡλικίαϲ καὶ μάλιϲτα 
δι' ἐθιϲμῶν τε ϲεμνῶν καὶ μαθημάτων, ὅϲα μάλιϲτα ψυχὴν ἐργάζεϲθαι 
κοϲμίαν ἱκανά· πρὸϲ γὰρ τὰ μέλλοντα κατὰ τὴν ἑξῆϲ ἡλικίαν αὐτῷ 
περὶ τὸ ϲῶμα πραχθήϲεϲθαι μέγιϲτον ἐφόδιόν ἐϲτιν ἡ εὐκοϲμία τε καὶ 
εὐπείθεια. 
  μετὰ δὲ τὴν | δευτέραν ἑβδομάδα μέχρι τῆϲ τρίτηϲ εἰ μὲν εἰϲ τὴν 
ἄκραν εὐεξίαν ἄγειν αὐτὸν ἐθέλοιϲ, ἤτοι ϲτρατιώτην τινὰ γενναῖον ἢ 
παλαιϲτρικὸν ἢ ὁπωϲοῦν ἰϲχυρὸν ἀπεργάϲαϲθαι βουλόμενοϲ, ἧττον τῶν 
τῆϲ ψυχῆϲ ἀγαθῶν, ὅϲα γε εἰϲ ἐπιϲτήμην τινὰ καὶ ϲοφίαν ἄγει, προ-
νοήϲῃ· τὰ μὲν γὰρ εἰϲ ἦθοϲ ἐν τῷδε μάλιϲτα τῆϲ ἡλικίαϲ ἀκριβωθῆ- 
ναι προϲήκει. εἰ δὲ τὰ μὲν κατὰ τὸ ϲῶμα μέχρι τοῦ κρατυνθῆναι τὰ 
μόρια καὶ περιποιῆϲαί τιν' ἕξιν ὑγιεινὴν καὶ αὐξῆϲαι προαιροῖο, τὸ δὲ 
λογικὸν τῆϲ ψυχῆϲ τοῦ μειρακίου κοϲμῆϲαι ϲπουδάζοιϲ, οὐ τῆϲ αὐτῆϲ 
ἐπ' ἀμφοῖν διαίτηϲ δεηθήϲῃ. καίτοι καὶ τρίτον 〈ἂν〉 καὶ τέταρτον εἶδοϲ 
βίου εὑρεθείη ποτέ, τῶν μὲν ἐπί τινα βάναυϲον ἀφιγμένων τέχνην, καὶ 
ταύτην ἤτοι γυμνάζουϲαν ἢ ἀγύμναϲτον φυλάττουϲαν τὸ ϲῶμα, τῶν 
δὲ ἐπὶ γεωργίαν ἢ ἐμπορίαν ἤ τι τοιοῦτον ἕτερον. ὥϲτε καὶ χαλεπὸν 
εἶναι δοκεῖ ἀριθμῷ τινι περιλαβεῖν πάϲαϲ τῶν βίων τὰϲ ἰδέαϲ. τῆϲ 
μὲν γὰρ ὑγιεινῆϲ τέχνηϲ ἐπάγγελμά ἐϲτιν ἅπαϲιν ἀνθρώποιϲ ὑποθήκαϲ 
διδόναι πρὸϲ | ὑγείαν, ἤτοι καθ' ἕκαϲτον ἰδίαϲ ἢ κοινῇ ϲύμπαϲιν ἁρ-
μοττούϲαϲ ἢ τὰϲ μέν τιναϲ ἰδίαϲ αὐτῶν, τὰϲ δὲ κοινάϲ. οὐ μὴν ἐγχω-
ρεῖ γε περὶ πάντων ἅμα διελθεῖν, ἀλλὰ πρῶτον μὲν ὡϲ ἄν τιϲ ἐπὶ 
μήκιϲτον ἐκτείνων τὴν ζωὴν ὑγιαίνῃ τὰ πάντα· χρὴ δ', οἶμαι, τὸν τοι-
οῦτον βίον ἁπάϲηϲ ἀναγκαίαϲ πράξεωϲ ἀποκεχωρηκέναι, μόνῳ ϲχολά-
ζοντα τῷ ϲώματι· δεύτερον δὲ μεθ' ὑποθέϲεωϲ ἢ τέχνηϲ ἢ πράξεωϲ 
ἢ ἐπιτηδεύματοϲ ἢ ὑπηρεϲίαϲ τινὸϲ ἤτοι πολιτικῆϲ ἢ ἰδιωτικῆϲ ἢ ὅλωϲ 
ἀναγκαίαϲ ἀϲχολίαϲ. οὐδὲ γὰρ ἄλλωϲ ἂν ϲαφὴϲ ὁ λόγοϲ οὔτ' εὐμνη-
μόνευτοϲ οὔτε μεθόδῳ περαινόμενοϲ ἡμῖν γένοιτο χωρὶϲ τῆϲ εἰρημένηϲ 
ἄρτι τάξεωϲ. ἐπὶ δὲ τὴν πρώτην ἐπανέλθωμεν ὑπόθεϲιν ἐπιδείξωμέν 
τε, ὅπωϲ ἄν τιϲ ἀρίϲτην καταϲκευὴν ϲώματοϲ ἔχων ἀποχωρήϲαϲ ἁπάν-
των τῶν κατὰ τὸν βίον εἰϲ τὸ κοινὸν ϲυντελούντων, ἑαυτῷ μόνῳ 
ζήϲειε, μήτε νοϲήϲαϲ μηδέποτε, καθόϲον οἷόν τε, μήτε ἀποθανὼν ἔμ-
προϲθεν τοῦ μηκίϲτου χρό|νου τῆϲ ζωῆϲ. ἄφθαρτον μὲν γὰρ ποιῆϲαι 
τὸ γεννητὸν οὐχ οἷόν τε, κἂν ὅτι μάλιϲτα τῶν καθ' ἡμᾶϲ τιϲ νῦν 
ἀνὴρ φιλόϲοφοϲ ἐπειρᾶτο δεικνύναι τοῦτο διὰ τοῦ θαυμαϲίου τούτου 
ϲυγγράμματοϲ, ἐν ᾧ διδάϲκει τὴν ὁδὸν τῆϲ ἀθαναϲίαϲ. ἐπὶ πλεῖϲτον 
δὲ χρόνον προήκειν ἐγχωρεῖ ποιῆϲαι ζῴου ϲῶμα, καὶ μάλιϲτα τοῦ 
κάλλιϲτα πεφυκότοϲ. ἔνια γὰρ οὕτωϲ εὐθὺϲ ἐξ ἀρχῆϲ κατεϲκεύαϲται 
κακῶϲ, ὡϲ μηδ' εἰϲ ἑξηκοϲτὸν ἔτοϲ ἀφικέϲθαι δύναϲθαι, κἂν αὐτὸν ἐπι-
ϲτήϲῃϲ αὐτοῖϲ τὸν Ἀϲκληπιόν. ἀλλ' οὐ νῦν περὶ ἐκείνων ὁ λόγοϲ. 
  ἐπὶ δὲ τὸν κατεϲκευαϲμένον ἄριϲτα πάλιν ἐπανελθόντεϲ ἀναμνή-
ϲωμεν ὧν ἐν ἀρχαῖϲ ἀπεδείξαμεν, ὡϲ ἐϲθίειν μὲν καὶ πίνειν ἀναγκαῖον 
ἡμῖν ἐϲτιν, ἐπειδὴ διαπαντὸϲ ἀπορρεῖ τι τοῦ ϲώματοϲ ἡμῶν, ἐπεὶ δὲ  
ἐϲθίομέν τε καὶ πίνομεν, ἀναγκαῖον αὖθίϲ ἐϲτι τῆϲ τῶν περιττωμάτων 
προνοεῖϲθαι κενώϲεωϲ. ἐπεὶ δὲ τούτων ἐϲτὶν εἴδη πολλά, τὰ μὲν τῆϲ 
ἐν τῇ γαϲτρὶ πεττομένηϲ τροφῆϲ, τὰ δὲ τῆϲ ἐν ἥπατι καὶ ἀρτηρίαιϲ 
καὶ φλεψί, τὰ δὲ τῆϲ καθ' ἕκαϲτον μόριόν ἐϲτι | περιττώματα, χρὴ δή-
που καὶ τὴν κένωϲιν αὐτῶν ἰδίαν εἶναι καθ' ἕκαϲτον, ὥϲπερ γε καὶ ἡ 
φύϲιϲ αὐτὴ φαίνεται τοῦτο ἐξ ἀρχῆϲ ἐργαϲαμένη. παρεϲκεύαϲε γὰρ 
τοῖϲ ζῴοιϲ ὄργανα πολλά, τὰ μὲν ἐκκαθαίροντά τε καὶ διακρίνοντα 
ταυτὶ τὰ περιττώματα, τὰ δὲ παράγοντα, τὰ δὲ ἀθροίζοντα, τὰ δὲ ἐκ-
κρίνοντα. καὶ λέλεκται μὲν ὑπὲρ ἁπάντων ἐπὶ πλέον ἔν τε τοῖϲ τῶν 
φυϲικῶν δυνάμεων ὑπομνήμαϲι κἀν τοῖϲ Περὶ χρείαϲ μορίων· εἰϲ δὲ 
τὸ παρὸν ἔϲται καὶ ταῦθ' ἡμῖν ὑπόθεϲιϲ τῷ λόγῳ. τὸ μὲν γὰρ πρῶ-
τον περίττωμα διακρίνεται ἅμα καὶ προπέμπεται κατὰ βραχὺ διὰ πάν-
των τῶν ἐντέρων ἄχρι τῆϲ κατὰ τὸ καλούμενον ἀπευθυϲμένον ἀξιο-
λόγου κοιλότητοϲ, ἧϲ κατὰ τὸ πέραϲ ἐπίκεινται μύεϲ, εἴργοντέϲ τε καὶ 
κατέχοντεϲ ἔνδον αὐτὸ καὶ κωλύοντεϲ ἀκαίρωϲ ἐκρεῖν· ἐπειδὰν δ' ἱκα-
νῶϲ ἀθροιϲθὲν ἀνιαρὸν ᾖ τῷ ζῴῳ, τηνικαῦτα παριᾶϲιν ἔξω φέρεϲθαι, 
ϲυντελούντων τι πρὸϲ τὸ τάχοϲ τῆϲ ἀφόδου τῶν κατ' ἐπιγάϲτριον 
μυῶν ἅμα τῷ διαφράγματι. τὸ δ' ἐν ἥπατι περίττωμα, τὸ | μὲν οἷόν-
περ τὸ καλούμενον ἄνθοϲ ἐν τοῖϲ οἴνοιϲ ἐϲτί, τὸ δ' οἷόνπερ ἡ τρύξ. 
ἕλκεται δὲ τὸ μὲν ἕτερον ὑπὸ τῆϲ ἐπικειμένηϲ τῷ ϲπλάγχνῳ κύϲτεωϲ, 
τὸ δ' ἕτερον ὑπὸ τοῦ ϲπληνόϲ· ἀθροιϲθέντα δ' ἐν τούτοιϲ ἐκκρίνεται, 
τὸ μὲν εἰϲ τὴν ἀρχὴν τῶν λεπτῶν ἐντέρων, τὸ δ' εἰϲ αὐτὴν τὴν γα-
ϲτέρα, καὶ ἀπὸ τούτων ἤδη διὰ πάντων τῶν ἐντέρων ἅμα τῷ ξηρο-
τέρῳ περιττώματι τῆϲ τροφῆϲ διεξέρχεται. τὸ δὲ ἐν φλεψὶ καὶ ἀρτη-
ρίαιϲ περίττωμα τοιοῦτόν ἐϲτιν, οἷον ὀρρὸϲ ἐν τῷ πηγνυμένῳ γάλακτι, 
καθαίροντεϲ δὲ καὶ τοῦτο οἱ νεφροὶ τῇ κύϲτει παραπέμπουϲιν· ἡ δ' 
ἀθροίζει τρόπον ὁμοιότατον τῷ πρόϲθεν εἰρημένῳ περὶ τοῦ ξηροῦ πε-
ριττώματοϲ· ἐπίκειται γάρ τιϲ καὶ τῇδε κατὰ τὸν ἔκρουν ἐπικάρϲιοϲ 
μῦϲ, κλείων οὕτωϲ ἀκριβῶϲ τὸ ϲτόμιον, ὡϲ μηδὲν ἔξω παραρρεῖν. 
ἐπειδὰν δὲ καὶ τοῦθ' ἱκανὸν ἤδη γινόμενον ἀνιᾷ τὸ ζῷον, ἀφίϲταται 
μὲν ὁ μῦϲ τῆϲ φρουρᾶϲ ἀνιείϲ τε καὶ χαλῶν ἑαυτόν, ἐκκρίνει δὲ τὸ 
περιττὸν ἅπαν ἡ κύϲτιϲ, ἐπιβοηθούντων αὖ καὶ τῇδε πρὸϲ τὸ τάχοϲ 
ὥϲπερ τῇ τῶν ξηρῶν περιττωμάτων ἐξόδῳ τῶν μυῶν τῶν κατ' ἐπι-
γάϲτριον. | τὸ δ' ὑπόλοιπον γένοϲ τῶν περιττωμάτων γίνεται μὲν ἐν 
ἑκάϲτῳ μορίῳ τοῦ τρέφοντοϲ αὐτὰ χυμοῦ, τὸ μὲν οἷον ἡμίπεπτόν τι 
λείψανον, ἀδυνατῆϲαν ἐξομοιωθῆναι τῷ τρεφομένῳ, τὸ δ', ὅπερ ἦν  
ἔμπροϲθεν ἀναδόϲεωϲ ὄχημα, πληρῶϲαν τὴν χρείαν, ὑγρὸν καὶ λεπτὸν 
ὄν, οἷόνπερ τὸ προειρημένον ὀρρῶδεϲ, ἐκ τῶν ἀγγείων εἰϲ τὴν κύϲτιν 
ϲυρρεῖ. τούτῳ τῷ περιττώματι πόροϲ μὲν οὐδείϲ ἐϲτιν ἀποτεταγμένοϲ 
ὑπὸ τῆϲ φύϲεωϲ, ἐκκρίνεται δὲ διά τε τῶν μαλακῶν ϲωμάτων φερό-
μενον, εἰκόντων αὐτοῦ τῇ ῥύμῃ, καὶ μάλιϲθ' ὅταν ὑπὸ πνεύματοϲ 
ἀθροώτερον ὁρμήϲαντοϲ ὠθῆται, καὶ μέντοι καὶ διὰ τῶν ϲμικρῶν ἁπάν-
των πόρων, ὧν ἐϲτι πλῆρεϲ ὅλον τε τὸ ϲῶμα καὶ ϲύμπαν τὸ δέρμα. 
λέλεκται δ' ὑπὲρ τῆϲ γενέϲεωϲ αὐτῶν ἐν τοῖϲ Περὶ κράϲεων. τὸ μὲν 
δὴ λεπτότερον περίττωμα ῥᾳδίωϲ ἐκκρίνεται πρόϲ τε τῆϲ ἐμφύτου θερ-
μότητοϲ εἰϲ ἰδέαν ἀτμοῦ λυόμενον ὑπό τε βιαίαϲ κινήϲεωϲ ἀθρόωϲ 
ἐκρηγνύμενον· ὀνομάζεται δὲ τὸ μὲν οὕτωϲ ἐκκριθὲν ἱδρώϲ· τὸ δὲ 
ἕτερον, | οὐδὲν ἔχον ὄνομα, διότι οὐδὲ γινώϲκεται τοῖϲ πολλοῖϲ, ἅτε 
τὴν ὄψιν ἐκφεῦγον ὑπὸ λεπτότητοϲ, ἄδηλοϲ αἰϲθήϲει διαπνοὴ κέκληται 
πρὸϲ αὐτῶν τῶν φωραϲάντων αὐτὸ τῷ λογιϲμῷ. κατὰ δὲ τήνδε τὴν 
ἄδηλον αἰϲθήϲει διαπνοὴν ἐκκρίνεταί τι καὶ τοῦ παχυτέρου περιττώ-
ματοϲ· ἰϲχυροτέραϲ δὲ δεῖ τῷδε καὶ τῆϲ ἀπαγούϲηϲ θερμότητοϲ καὶ 
τῆϲ ὠθούϲηϲ ῥύμηϲ, ἢ κίνδυνοϲ αὐτῷ ϲτῆναι κατά γε τὸ δέρμα, πρὶν 
ἀφικέϲθαι πρὸϲ τὸ πέραϲ. ἐκ τούτου τοῦ περιττώματοϲ ἥ τε τῶν τρι-
χῶν ἐδείκνυτο γένεϲιϲ, οὐχ ἥκιϲτα δὲ καὶ ὁ περὶ τοῖϲ δέρμαϲιν ἀθροι-
ζόμενοϲ ἅπαϲι τοῖϲ ζῴοιϲ ῥύποϲ. εἴρηταί μοι ϲχεδὸν ἅπαντα τὰ ἀναγ-
καῖα τοῦ λόγου κεφάλαια τῆϲ τῶν περιττωμάτων γενέϲεώϲ τε ἅμα καὶ 
κενώϲεωϲ, ἀποδεδειγμένα μὲν ἐν ἑτέραιϲ πραγματείαιϲ, ὧν ὀλίγον ἔμ-
προϲθεν ἐμνημόνευϲα, μελλήϲοντα δ' ὑποθέϲειϲ ἀναγκαῖαι γενήϲεϲθαι 
τοῖϲ νῦν ἐνεϲτηκόϲι λόγοιϲ. ἐπειδὴ γὰρ ἐκκενοῦϲθαι χρὴ ταῦτα, μο-
χθηρὰ ταῖϲ ποιότηϲιν ὑπάρχοντα, κἂν <Ἀϲκληπιάδηϲ> μὴ βούληται, 
χρὴ πρῶτον μὲν ἐπίϲταϲθαι τὰϲ αἰτίαϲ αὐτῶν τῆϲ ἐπιϲχέϲεωϲ, ἐφεξῆϲ 
δὲ πειρᾶϲθαι μήτε περιπίπτειν αὐταῖϲ, εἰ | δὲ καὶ περιπέϲοιμέν ποτε, 
διὰ ταχέων ἐπανορθοῦϲθαι τὸ ϲφάλμα πειρᾶϲθαι. τὸ μὲν δὴ μὴ περι-
πίπτειν ἐκ τοῦ γινώϲκειν, πότερον αὐτάρκωϲ ἀποκρίνεται ἢ μή, περι-
γίνεται· τὸ δ' ἐπανορθοῦϲθαι μεθόδου τινὸϲ ἑτέραϲ προϲδεῖται. 
  Λεγέϲθω δὴ πρῶτον μέν, ὑφ' ὧν ἴϲχεται τῶν εἰρημένων ἐκ-
κρίϲεων ἑκάϲτη· δεύτερον δέ, ὅπωϲ ἄν τιϲ ἐπεϲχημένην αὐτὴν προ-
τρέψειεν. ἡ μὲν δὴ τῶν περὶ τὴν γαϲτέρα περιττωμάτων ἐπίϲχεϲιϲ 
ἤτοι διὰ τὰ λαμβανόμενα ϲιτία τε καὶ ποτὰ γίνοιτ' ἂν ἢ διὰ τὴν 
γαϲτέρα μετὰ τῶν ἐντέρων, διὰ μὲν τὰ ϲιτία καὶ ποτὰ παρά τε τὴν 
ποιότητα καὶ ποϲότητα τῶν ληφθέντων ἔτι τε πρὸϲ τούτοιϲ τάξιν τε  
καὶ τὸν τρόπον τῆϲ χρήϲεωϲ, παρὰ μὲν τὴν ποιότητα, ϲτρυφνῶν ἢ 
αὐϲτηρῶν ἢ ξηρῶν ταῖϲ ϲυϲτάϲεϲιν ὑπαρχόντων, παρὰ δὲ τὴν ποϲό-
τητα, τοῦ προϲήκοντοϲ ἢ πλειόνων ἢ ἐλαττόνων, παρὰ δὲ τὴν τάξιν, 
εἰ τὰ μὲν ξηρὰ καὶ ϲτύφοντα πρότερον, τὰ δὲ ὑγρὰ καὶ λιπαρὰ καὶ 
γλυκέα δεύτερα προϲενέγκαιτο, παρὰ δὲ τὸν τρόπον τῆϲ χρήϲεωϲ, εἰ, 
δέον δὶϲ | ϲιτεῖϲθαι, πᾶϲαν εἰϲ ἅπαξ προϲενέγκαιτο τὴν τροφήν. 
  ἡ δὲ περὶ τὴν γαϲτέρα τε καὶ τὰ ἔντερα τῆϲ ἐπιϲχέϲεωϲ τῶν 
περιττωμάτων αἰτία διά τε τὴν φύϲιν αὐτῶν καὶ διὰ τὴν ἐπίκτητον 
γίνεται διάθεϲιν. αἱ μὲν δὴ περὶ τὴν φύϲιν αὐτῶν αἰτίαι τῶν μοχθη-
ρῶν εἰϲι τοῦ ϲώματοϲ καταϲκευῶν, ὡϲ ἐν τῷ περὶ ἐκείνων εἰρήϲεται 
λόγῳ· περὶ δὲ τῶν ἐπικτήτων ἐν τῷδε ῥητέον. ὀκτὼ διαφοραὶ τῶν 
προϲφάτων εἰϲὶ [τῆϲ γαϲτρὸϲ] διαθέϲεων, ἅπαϲαι δυϲκραϲίαι κατὰ γέ-
νοϲ ὑπάρχουϲαι, τέϲϲαρεϲ μὲν ἁπλαῖ, θερμότηϲ καὶ ψυχρότηϲ, ξηρότηϲ 
καὶ ὑγρότηϲ, τέϲϲαρεϲ δὲ ἄλλαι ϲύνθετοι, θερμότηϲ τε ἅμα καὶ ξηρό-
τηϲ, καὶ θερμότηϲ ἅμα ὑγρότητι, καὶ ψυχρότηϲ ἅμα καὶ ξηρότηϲ, καὶ 
ψυχρότηϲ ἅμα ὑγρότητι. χρὴ δ' εἰϲ τοϲοῦτον ἥκειν μεγέθουϲ ἑκάϲτην 
τῶν δυϲκραϲιῶν, ὡϲ ἀϲθενῆ φανερῶϲ ἐργάϲαϲθαι τὴν προωϲτικὴν δύ-
ναμιν, ἤτοι τῆϲ γαϲτρὸϲ μόνηϲ ἢ τῶν λεπτῶν ἐντέρων ἢ τῶν παχέων, 
ἢ καὶ ϲυμπάντων ἅμα τῶν εἰρημένων ἤ τινων ἐν αὐτοῖϲ. ϲυνίϲτανται 
δ' αἱ τοιαῦται δυϲκραϲίαι ποτὲ μὲν ἀπὸ τῶν εἴϲω τοῦ ϲώματοϲ λαμ-
βανομένων, ἔϲτι δ' ὅτε καὶ ἀπὸ τῶν ἔξωθεν προϲπιπτόντων, ἀπὸ μὲν 
τῶν εἴϲω τοῦ | ϲώματοϲ, ὁπόταν ἐν ταῖϲ τροφαῖϲ ἢ τοῖϲ πόμαϲι φαρ-
μακωδεϲτέρα τιϲ ᾖ δύναμιϲ, ἢ θερμαινόντων ἢ ψυχόντων ἢ ξηραινόν-
των ἢ ὑγραινόντων ἢ θερμαινόντων τε ἅμα καὶ ξηραινόντων ἢ καὶ 
κατ' ἄλλην τινὰ ϲυζυγίαν ἐνεργούντων, ἀπὸ δὲ τῶν ἔξωθεν προϲπι-
πτόντων, ἤτοι τοῦ περιέχοντοϲ ἡμᾶϲ ἀέροϲ ἀμέτρωϲ θερμαίνοντοϲ ἢ 
ψύχοντοϲ ἢ ξηραίνοντοϲ ἢ ὑγραίνοντοϲ ἢ κατὰ ϲυζυγίαν τινὰ τούτων 
ἐνεργοῦντοϲ ἢ ἀπό τινοϲ ὕδατοϲ, ἐν ᾧ τιϲ ἔτυχε λουϲάμενοϲ, ἢ ἀλείμ-
ματόϲ τινοϲ ἢ ἁπλῶϲ ὅτου δή τινοϲ ἑτέρου προϲπεϲόντοϲ ἔξωθεν τῇ 
γαϲτρὶ θερμαίνειν ἢ ψύχειν ἢ ξηραίνειν ἢ ὑγραίνειν ἀμέτρωϲ δυναμέ-
νου. διὰ ταύταϲ μὲν δὴ τὰϲ αἰτίαϲ ἐπέχεται ἡ γαϲτήρ. 
  τὸ δὲ πικρόχολον περίττωμα διά τε τὴν ἀρρωϲτίαν τῆϲ ἑλκούϲηϲ 
ἢ ἐκκρινούϲηϲ αὐτὸ δυνάμεωϲ καὶ διὰ ϲτενοχωρίαν τῶν παραγόντων 
τε καὶ ἐκκρινόντων ὀργάνων. ἀλλ' ἡ μὲν ἀρρωϲτία τῆϲ τε κύϲτεωϲ  
ὅληϲ τῆϲ ἐπὶ τῷ ἥπατι καὶ τῶν ἀπ' αὐτῆϲ εἰϲ τὸ ϲπλάγχνον ἡκόντων 
ϲτομάτων καὶ τῶν εἰϲ τὸ ἔντερον ἐξερευγομένων πόρων ἐπὶ | προϲφά-
του δυϲκραϲίαϲ γένοιτ' ἄν, ἐφ' ἧϲπερ καὶ ἡ προωϲτικὴ δύναμιϲ ἐλέ-
γετο βλάπτεϲθαι τῶν ἐντέρων τε καὶ τῆϲ γαϲτρόϲ· ἡ δὲ ϲτενοχωρία 
ἢ διὰ φλεγμονὴν ἢ ϲκίρρον ἢ ἔμφραξιν ἢ τὴν ἐκ τῶν περιεχόντων 
αὐτὰ θλίψιν ἢ μύϲιν τῶν ϲτομάτων. αὗται δ' αἱ θλίψειϲ πάλιν ἐκ τῶν 
περιεχόντων ἢ διὰ πλῆθοϲ ἄμετρον τῶν ἐν αὐτοῖϲ περιεχομένων ἢ 
διὰ φλεγμονὴν ἢ ϲκίρρον, ὥϲπερ γε καὶ ἡ μύϲιϲ ἢ διά τι τούτων ἢ 
διὰ ξηρότητα. τῆϲ ξηρότητοϲ δ' αὐτῆϲ αἴτια τά τε ϲτύφοντα ϲφοδρῶϲ 
ἐϲτι καὶ τὰ θερμαίνοντα μετὰ τοῦ ξηραίνειν. τὰ μὲν γὰρ ἐκθλίβοντά 
τε τὴν ὑγρότητα καὶ αὐτὰ τὰ 〈ϲυνεϲτῶτα〉 ϲυνάγοντα τε καὶ ϲφίγγοντα 
καὶ πιλοῦντα, τὰ δὲ διαφοροῦντα τὴν ξηρότητα ἐργάζεται. φλεγμονὴ 
δὲ καὶ ϲκίρροϲ ἤδη γε νοϲήματα φανερῶϲ ἐϲτιν· ὥϲτ' ἐκπέπτωκεν τῆϲ 
ὑγιεινῆϲ πραγματείαϲ, αὖθίϲ τε καὶ περὶ αὐτῶν εὐκαιρότερον εἰρήϲεται. 
κατὰ δὲ τὸν αὐτὸν τρόπον οὐδὲ τὸ μελαγχολικὸν ἐκκαθαρθήϲεταί ποτε 
περίττωμα, τοῦ μὲν ϲπληνὸϲ ἀνὰ λόγον ἔχοντοϲ τῇ χο|ληδόχῳ κύϲτει, 
τῆϲ δ' εἰϲ αὐτὸν τεταμένηϲ φλεβὸϲ ἀπὸ τῶν πυλῶν τοῦ ἥπατοϲ τοῖϲ 
ἕλκουϲιν ἀγγείοιϲ τὸ χολῶδεϲ περίττωμα, τῆϲ δ' ἐκ τοῦ ϲπληνὸϲ εἰϲ 
τὴν γαϲτέρα φερομένηϲ φλεβὸϲ τῷ τὴν χολὴν ἐξερευγομένῳ πόρῳ. τὸ 
δὲ καθ' ἕκαϲτον τῶν τρεφομένων τοῦ ζῴου μορίων περίττωμα διά τε 
πλῆθοϲ καὶ πάχοϲ αὐτοῦ καὶ προϲέτι καὶ γλιϲχρότητα ἢ δι' ἀρρωϲτίαν 
τῆϲ ἀλλοιούϲηϲ αὐτὸ θερμότητοϲ καὶ διὰ ϲτενοχωρίαν τῆϲ διεξόδου 
κωλυθήϲεται. πλῆθοϲ μὲν δὴ καὶ πάχοϲ καὶ γλιϲχρότηϲ ἤτοι γε ἐκ τῆϲ 
τῶν πομάτων καὶ ἐδεϲμάτων γίνεται φύϲεωϲ ἢ ἐκ προϲφάτου τινὸϲ 
ἀρρωϲτίαϲ τῆϲ ἀλλοιωτικῆϲ ἐν τῷ τρεφομένῳ μορίῳ δυνάμεωϲ· ἡ δ' 
ἀϲθένεια τῆϲ ἀλλοιούϲηϲ αὐτὸ θερμότητοϲ ἀγυμναϲίαϲ ἔκγονοϲ ὑπάρ-
χει· καὶ ἡ ϲτενοχωρία δὲ τῆϲ διεξόδου διὰ ϲκίρρον καὶ φλεγμονὴν ἔμ-
φραξίν τε καὶ θλίψιν καὶ μύϲιν γίνεται· τούτων δὲ ἑκάϲτων τὴν γέ-
νεϲιν ὀλίγον πρόϲθεν εἰρήκαμεν. ἔνια μέντοι μόρια πρὸϲ τοῖϲ ἀδή-
λοιϲ τούτοιϲ πόροιϲ ἑτέρουϲ τινὰϲ ἐκροὰϲ ἔχει ϲαφεῖϲ καὶ αἰϲθητούϲ,  
ὥϲπερ ἐγκέ|φαλόϲ τε καὶ ὀφθαλμόϲ. καὶ τοῦτο γίνεται πρὸϲ τῆϲ φύ-
ϲεωϲ ἢ διὰ τὸ κύριον τοῦ μέρουϲ ἢ διὰ τὴν ἀκρίβειαν τῆϲ ἐνεργείαϲ 
ἢ διὰ πυκνότητα τῶν περιεχόντων ϲωμάτων. ὁ μὲν γὰρ ἐγκέφαλοϲ 
οἶκόϲ τίϲ ἐϲτι τῆϲ λογικῆϲ ψυχῆϲ καὶ ϲτεγανῷ περιλαμβανόμενοϲ ὀϲτῷ 
διὰ μεγίϲτων τε καὶ πλείϲτων ὀχετῶν ἐκκαθαίρεται, πρῶτον μὲν τῶν 
κατὰ τὰϲ ῥῖνάϲ τε καὶ τὴν ὑπερῴαν, δεύτερον δὲ τῶν καθ' ἑκάτερον 
οὖϲ καὶ τρίτον τῶν κατὰ τὰϲ τοῦ κρανίου ῥαφάϲ· οὐκ ἀπεικὸϲ δὲ καὶ 
εἰϲ τοὺϲ ὀφθαλμούϲ τι ϲυρρεῖν ἐξ αὐτοῦ περιττόν. ὁ δὲ ὀφθαλμὸϲ 
οὐχ ὡϲ κύριοϲ ἔτι οὗτόϲ γε, ἀλλ' ὡϲ ἀκριβῶϲ καθαρὸϲ εἶναι δεόμενοϲ 
εἰϲ τὴν τῆϲ ἐνεργείαϲ ἀκρίβειαν, αἰϲθητοῖϲ τε ἐκκενοῦται πόροιϲ ἅπαν 
ὅϲον ἐν αὐτῷ περίττωμα γεννᾶται κατά τε τὴν ῥῖνα καὶ τὰ βλέφαρα. 
  Τὰ μὲν οὖν τῶν περιττωμάτων αἴτιά τε καὶ ὄργανα λέλεκται. 
ὅπωϲ δ' ἄν τιϲ ταῦτα κατεϲχημένα κενώϲειεν, ἐφεξῆϲ λεκτέον, ἀρξα-
μένουϲ αὖθιϲ ἀπὸ τῶν κατὰ τὴν γαϲτέρα. κοινὸν μὲν οὖν ἐπὶ πάν-
των παράγγελμα τὴν | ἐναντίαν αἰτίαν τῇ τὴν βλάβην ἐργαϲαμένῃ προϲ-
άγειν, ἴδιον δὲ καθ' ἑκάϲτην, εἰ μὲν ὀλιγώτερα καὶ ξηρότερα προϲ-
αράμενοϲ ἐπιϲχεθείη τὴν γαϲτέρα, πλείω τε ἅμα προϲφέρειν καὶ ὑγρό-
τερα, εἰ δὲ ξηρότερα, πλείω μὲν μὴ προϲφέρειν, ὑγρότερα δέ, εἰ δ' 
αὐϲτηρὰ καὶ ϲτρυφνά, γλυκέϲι τε καὶ λιπαροῖϲ εὐωχεῖν, εἰ δὲ τῇ τάξει 
πλημμελῶϲ, εἰϲ τὸ δέον ἐπανάγειν, εἰ δὲ ἅπαξ ἀντὶ τοῦ δίϲ, οὐ μόνον 
δίϲ, ἀλλὰ καὶ πολλάκιϲ προϲφέρειν. κατὰ δὲ τὸν αὐτὸν τρόπον τὰϲ 
προϲφάτουϲ δυϲκραϲίαϲ ἐξιᾶϲθαι τοῖϲ ἐναντίοιϲ, ὑγραίνοντα μέν, εἰ 
ξηρανθείη, θερμαίνοντα δέ, εἰ ψυχθείη, κἀπὶ τῶν ἄλλων ποιοτήτων 
ἀναλόγωϲ. αἱ δ' ὗλαι τούτων ἐν ταῖϲ περὶ τῶν φαρμάκων γεγραμμέ-
ναιϲ ἡμῖν πραγματείαιϲ εἴρηνται. ἐπιϲχεθείϲηϲ δὲ τῆϲ ξανθῆϲ χολῆϲ, 
ἐπὶ μὲν ἐμφράξει τῇ λεπτυνούϲῃ διαίτῃ χρηϲτέον (εἴρηται δ' ἡ ὕλη 
τῆϲ τοιαύτηϲ διαίτηϲ ἑτέρωθι δι' ἑνὸϲ γράμματοϲ)· ἐπὶ δὲ θλίψεϲι, ταῖϲ 
μὲν διὰ τὴν τῶν ὁμιλούντων τοῖϲ τῆϲ χολοδόχου πόροιϲ ϲωμάτων 
ἄμετρον πλήρωϲιν, εἰ μὲν διὰ πάχοϲ χυμῶν, τῇ | λεπτυνούϲῃ διαίτῃ 
χρηϲτέον, εἰ δὲ διὰ πλῆθοϲ, τῇ κενούϲῃ· εἰ δὲ διὰ φλεγμονὴν ἢ ϲκίρ-
ρον, ἐκπέπτωκεν ἤδη τὰ τοιαῦτα τῆϲ ὑγιεινῆϲ πραγματείαϲ· εἰ δὲ διὰ 
δυϲκραϲίαν ὑπόγυιον, ἀντειϲάγοντα τὴν ἡττημένην ποιότητα. κατὰ δὲ 
τὸν αὐτὸν τρόπον ἰᾶϲθαι χρὴ τὴν μύϲιν τῶν ϲτομίων, ἐπὶ μὲν τοῖϲ 
αὐϲτηροῖϲ γενομένην, τὰ λιπαρὰ καὶ γλυκέα κελεύοντα λαμβάνειν, ἐπὶ 
δὲ τοῖϲ θερμαίνουϲι καὶ ξηραίνουϲιν, ὅϲα ψύχει καὶ ὑγραίνει. λεχθή- 
ϲεται δ' ἡ τῶν τοιούτων ϲιτίων ὕλη ἐν τοῖϲ ἑξῆϲ ὑπομνήμαϲιν. ὁ 
αὐτὸϲ δὲ τρόποϲ ἐϲτὶ τῆϲ καθάρϲεωϲ ἐπιϲχεθέντι τῷ τρίτῳ γένει τῶν 
περιττωμάτων, ὃ καθ' ἕκαϲτον τοῦ ζῴου μόριον ἔφαμεν ϲυνίϲταϲθαι. 
εἰ μὲν γὰρ μύϲει ἔτι τὰ ϲτόματα τῶν πόρων, ἐπανορθοῦϲθαι χρὴ διὰ 
τῶν ἐναντίων τοῖϲ βλάψαϲι, τὰϲ μὲν ἐπὶ τοῖϲ ψύχουϲιν αἰτίοιϲ ϲτε-
γνώϲειϲ ἐκθερμαίνοντα, καθάπερ ὅϲαι πυκνωθέντων ἡμῶν ὑπὸ κρύουϲ 
γίνονται, τὰϲ δὲ ἐπὶ θερμότητι καὶ ξηρότητι ἐμψύχοντά τε καὶ ἀν-
υγραίνοντα, καθάπερ ὅϲαι δι' | ἐκκαύϲειϲ· οὕτω δὲ καὶ ὅϲαι διά τι τῶν 
ϲτυφόντων προϲέπεϲον, ὥϲπερ καὶ ὅϲα τῶν ὑδάτων ἐϲτὶ ϲτυπτηριώδη, 
λιπαραῖϲ τε καὶ μαλακαῖϲ τρίψεϲιν ἅμα τοῖϲ τῶν γλυκέων ὑδάτων 
λουτροῖϲ. εἰ δὲ ἐμφραχθεῖεν οἱ πόροι διὰ πάχοϲ ἢ πλῆθοϲ ἢ γλιϲχρό-
τητα περιττωμάτων, ἥ τε λεπτύνουϲα δίαιτα τούτοιϲ ἁρμόϲει καὶ ὅϲα 
τέμνει καὶ θερμαίνει φάρμακα, τὰ μὲν εἴϲω τοῦ ϲώματοϲ λαμβανόμενα, 
τὰ δὲ ἔξωθεν ἐπιτιθέμενα, καὶ πρὸ τούτων ἁπάντων γυμνάϲια. καὶ 
γὰρ καὶ ταῦτα λύειν τε δύναται τὰ περιττώματα καὶ διὰ τῶν πόρων 
ἐκκενοῦν, καὶ τοϲούτῳ πλεονεκτεῖ τῶν λεπτυνόντων ἐδεϲμάτων τε καὶ 
φαρμάκων, ὅϲῳ βέλτιόν ἐϲτι μηδὲν βλαπτόμενον εἰϲ τὴν τῶν ϲωμά-
των ἕξιν ἐκκενοῦϲθαι τὰ περιττώματα τοῦ ϲὺν τῷ τάϲ τε ϲάρκαϲ ϲυν-
τήκεϲθαι καὶ ἰϲχνοῦϲθαι τὰ ϲτερεά. αὗται μὲν γὰρ αἱ βλάβαι τοῖϲ θερ-
μοῖϲ τε καὶ λεπτύνουϲιν ἐφεδρεύουϲι φαρμάκοιϲ· ἐπὶ δὲ τοῖϲ γυμνα-
ϲίοιϲ οὐ μόνον οὐδὲν τοιοῦτον, ἀλλὰ καὶ ῥώμη τοῖϲ ὀργάνοιϲ ἐγγίνε-
ται, τῆϲ θερμότητοϲ ἀναζωπυρουμένηϲ αὐτοῖϲ κἀκ τῆϲ πρὸϲ ἄλληλα 
τῶν ϲωμάτων παρατρίψεωϲ ϲκληρότητόϲ τέ τινοϲ | καὶ δυϲπαθείαϲ ἐγ-
γιγνομένηϲ. ὡϲ δ' ἄν τιϲ ἐν καιρῷ γυμνάζοιτο καὶ μέτρῳ τῷ προϲ-
ήκοντι χρῷτο καὶ τάξει καὶ ποιότητι τῶν κατὰ μέροϲ ἐνεργειῶν τῇ 
δεούϲῃ, νυνὶ μὲν οὐ πρόκειται λέγειν, ὥϲπερ οὐδὲ περὶ τροφῆϲ καὶ 
καιροῦ καὶ μέτρου καὶ τάξεωϲ καὶ ποιότητοϲ, οὐδὲ περὶ τῶν λεπτυ-
νόντων ἐδεϲμάτων τε καὶ πομάτων, οὐδὲ περὶ τῶν ἀλλοιούντων κατὰ 
ποιότητα φαρμάκων· οὐδενὸϲ γὰρ αὐτῶν οὐδέπω τὴν κατὰ μέροϲ 
εἴπομεν χρῆϲιν, ἀλλ' ἠρκέϲθημεν ἐπὶ κεφαλαίων μόνον διελθεῖν· ἐν δὲ 
τοῖϲ ἑξῆϲ ὑπομνήμαϲιν ὑπὲρ ἁπάντων ἐπὶ πλέον εἰρήϲεται. 
  Νυνὶ μὲν γὰρ εἰϲ ϲύνοψιν ἀγαγεῖν ἠβουλήθην ἅπαϲαν τὴν 
πραγματείαν, ὡϲ μηδεμίαν ὕλην ὑγιεινὴν λαθεῖν, ἧϲ ἔμπειρον εἶναι 
χρὴ τὸν ὑγιεινόν. οὐδὲν γὰρ χεῖρον ὑγιεινὸν ὀνομάζειν τὸν ἐπιϲτή-
μονα καὶ ὑγιεινῆϲ ἁπάϲηϲ τέχνηϲ, ὥϲπερ τὸν μόνηϲ τῆϲ περὶ τὰ γυ-
μνάϲια γυμναϲτήν· ἀτὰρ οὖν καὶ ὠνόμαϲεν <Ἐραϲίϲτρατοϲ> οὕτωϲ 
αὐτόν. ἐν δὲ τοῖϲ ἑξῆϲ ὑπομνήμαϲιν ἑκάϲτηϲ τῶν εἰρημένων ὑλῶν ἐπι- 
ϲκεψό|μεθα τόν τε καιρὸν καὶ τὴν ποιότητα καὶ τὴν ποϲότητα καὶ τὸν 
τρόπον τῆϲ χρήϲεωϲ, ὡϲ μηκέθ' ὕλην μόνον, ἀλλ' ὑγιεινὸν αἴτιον γί-
νεϲθαι. ἐν τριϲὶ γὰρ τούτοιϲ γένεϲι πρώτοιϲ ἐϲτὶν ἡ ὑγιεινὴ πραγμα-
τεία, καθάπερ καὶ ἡ θεραπευτική, ϲώμαϲί τε καὶ αἰτίοιϲ καὶ ϲημείοιϲ, 
ϲώμαϲι μὲν αὐτοῖϲ τοῖϲ ὑγιαίνουϲιν, ἃ χρὴ φυλάττεϲθαι τοιαῦτα, ϲη-
μείοιϲ δὲ τοῖϲ ϲυμβεβηκόϲιν αὐτοῖϲ, ἐξ ὧν διαγινώϲκεται, αἰτίοιϲ δέ, 
ὑφ' ὧν ἡ φυλακὴ τῆϲ ὑγείαϲ γίνεται. τέτταραϲ δὲ τῆϲ τούτων ὕληϲ 
τὰϲ διαφορὰϲ οἱ δοκιμώτατοι τῶν νεωτέρων ἰατρῶν ἔθεντο, προϲφε-
ρόμενα καὶ ποιούμενα καὶ κενούμενα καὶ ἔξωθεν προϲπίπτοντα, προϲ-
φερόμενα μὲν ἐδέϲματά τε καὶ πόματα καὶ εἴδη τινὰ τῶν φαρμάκων 
εἴϲω τοῦ ϲώματοϲ λαμβανόμενα καὶ τὸν εἰϲπνεόμενον ἀέρα, ποιούμενα 
δὲ τρίψειϲ τε καὶ περιπάτουϲ καὶ ὀχήϲειϲ καὶ ἱππαϲίαν καὶ ϲύμπαϲαν 
κίνηϲιν. εἰ δ' οὐ πᾶϲα κίνηϲίϲ ἐϲτι γυμνάϲιον, ἀλλ' ἡ ϲφοδροτέρα μό-
νον, προϲκείϲθω ὧδε τῇ κινήϲει τὸ γυμνάϲιον, ὡϲ εἶναι τὰ ποιούμενα 
κινήϲειϲ τε καὶ γυμνάϲια. ϲυγκαταριθμοῦνται δὲ τῷ γένει τῶν αἰτίων | 
τούτων καὶ ἐγρηγόρϲειϲ καὶ ὕπνοι καὶ ἀφροδίϲια. τὰ δὲ ἔξωθεν προϲ-
πίπτοντα, πρῶτοϲ μὲν ὁ περιέχων ἡμᾶϲ ἀήρ ἐϲτιν, ἔπειθ' ὅϲα λουο-
μένοιϲ ἢ ἀλειφομένοιϲ ἢ διαπαλαίουϲιν ἐν κόνει προϲπίπτει τῷ δέρ-
ματι, καὶ εἰ δή τι φάρμακόν ἐϲτιν οὐκ ἐκβαῖνον ὅρουϲ ὑγιεινούϲ, ὥϲπερ 
ἅλεϲ ἢ νίτρον ἢ ἀφρόνιτρον ἤ τι τῶν αὐτοφυῶν ὑδάτων θερμῶν. ἡ 
δὲ τῶν κενουμένων ὕλη προείρηται μὲν ὀλίγον ἔμπροϲθεν· εἰ δ' ὀρ-
θῶϲ ἀντιδιῄρηται τοῖϲ προειρημένοιϲ τριϲὶ γένεϲι τῶν αἰτίων, οὐ ῥᾴ-
διον ἀποφήναϲθαι. τάχα γὰρ ἂν ἦν βέλτιον ὑπὸ μὲν τῶν προϲφερο-
μένων καὶ ποιουμένων καὶ προϲπιπτόντων ἔξωθεν ἀλλοιοῦϲθαί τε καὶ 
μετακοϲμεῖϲθαι φάναι τὰ κατὰ τὸ ϲῶμα, τὴν μεταβολὴν δὲ αὐτῶν γί-
νεϲθαι κατά τε τὸ ποιὸν καὶ κατὰ τὸ ποϲόν, καὶ κατὰ μὲν τὸ ποιὸν 
ἐν τῷ θερμαίνεϲθαι καὶ ψύχεϲθαι καὶ ξηραίνεϲθαι καὶ ὑγραίνεϲθαι, κατὰ 
δὲ τὸ ποϲὸν ἐν τῷ τρέφεϲθαι καὶ κενοῦϲθαι, καὶ αὐτήν γε τὴν κένω-
ϲιν εἶναι διττήν, ἑτέραν μὲν τῶν περιττωμάτων, ὑπὲρ ὧν ὀλίγον ἔμ-
προϲθεν ἐλέγομεν, ἑτέραν δὲ τὴν αὐτῆϲ τῆϲ οἰκείαϲ ἡμῶν οὐϲίαϲ ἀπορ-
ροήν, ἥτιϲ ἀντίκειται τῇ θρέψει. ἐπιϲημήναϲθαι δὲ χρὴ κἀνταῦθα τὴν 
ὁμωνυμίαν, ἣν <Ἱππο|κράτηϲ> ἐν τῷ περὶ τροφῆϲ ἡμῶν ϲυγγράμματι 
διείλετο, φάμενοϲ ὧδε· «τροφὴ δὲ τὸ τρέφον, τροφὴ καὶ τὸ οἷον,  
τροφὴ καὶ τὸ μέλλον». τῇ μὲν γὰρ κατὰ τὸ πρῶτον ϲημαινόμενον 
τροφῇ τε καὶ πέψει τὴν ἀπορροὴν τῆϲ οὐϲίαϲ ἀντιδιαιρεῖϲθαι χρή, τῇ 
δὲ κατὰ τὸ δεύτερον ϲημαινόμενον αἱμορραγίαν τε καὶ ἁπλῶϲ εἰπεῖν 
αἵματοϲ ἅπαϲαν κένωϲιν, τῇ δὲ κατὰ τὸ τρίτον ἔμετόν τε καὶ λειεν-
τερίαν. ἀλλὰ περὶ μὲν τῶν τοιούτων διαιρέϲεων, ὅπωϲ ἄν τιϲ ἐθέλῃ, 
τιθέϲθω. τῶν δ' ὑλῶν ἁπαϲῶν τῶν ὑγιεινῶν ἐπίϲταϲθαι ἀναγκαῖον τὰϲ 
δυνάμειϲ τῷ τὴν ὑγιεινὴν τέχνην μετιόντι. καὶ γὰρ καὶ ἡ ἐπιδέξιοϲ 
αὐτῶν χρῆϲιϲ ἐντεῦθεν ὥρμηται. γίνεται δ' ἡ ἐπιδέξιοϲ αὐτῶν χρῆϲιϲ, 
ἐὰν τόν γε καιρὸν ἑκάϲτου καὶ τὸ μέτρον εὕρωμεν. ὥϲτε ἐπὶ ταῦτα 
χρὴ προϊέναι μᾶλλον, οὐ τὰϲ μοχθηρὰϲ αἱρέϲειϲ διεξελέγχειν. ἀλλὰ 
ἐπειδὴ μέγεθοϲ ἱκανὸν ὁ πρῶτόϲ μοι λόγοϲ ἔχει, τοῦτον μὲν ἐνταῦθα 
καταπαύϲω, τὰ δ' ὑπόλοιπα τῆϲ πραγματείαϲ ἐν τοῖϲ ἑξῆϲ διηγήϲομαι. |  
        {ΓΑΛΗΝΟΥ ΥΓΙΕΙΝΩΝ ΛΟΓΟϹ Β} 
  Τὰ μὲν δὴ κεφάλαια καὶ τοὺϲ ϲκοποὺϲ τῆϲ ὑγιεινῆϲ τέχνηϲ ὁ 
πρόϲθεν λόγοϲ προείρηκεν· τὰ δὲ κατὰ μέροϲ ἅπαντα πειρᾶϲθαι χρὴ 
διελθεῖν, ἀρξαμένουϲ αὖθιϲ ἀπ' ἐκείνων, εἰϲ ἅπερ ἐτελεύτα τὸ πρῶτον 
γράμμα. ὑποκείϲθω δή τιϲ ἡμῖν τῷ λόγῳ παῖϲ ὑγιεινότατοϲ φύϲει, τῆϲ 
τρίτηϲ ἑβδομάδοϲ ἐτῶν ἀρχόμενοϲ, ἐφ' οὗ πλάττειν τε καὶ κοϲμεῖν τὸ 
ϲῶμα προκείϲθω καθ' ὅϲον οἷόν τε κάλλιϲτα. 
  καὶ πρῶτον τοῦτ' αὐτὸ διοριϲτέον, τί ποτε βούλεται τῷ λόγῳ τὸ 
κάλλιϲτα προϲκείμενον. βούλεται δὲ τόδε. ὥϲπερ | αὐτῶν τῶν ϲωμάτων 
ἐδείχθη παμπόλλη τιϲ οὖϲα διαφορά, κατὰ τὸν αὐτὸν τρόπον καὶ τῶν 
βίων, οὓϲ βιοῦμεν, εἴδη πάμπολλά ἐϲτιν. οὔκουν ἐγχωρεῖ τὴν ἀρίϲτην 
τοῦ ϲώματοϲ ἐπιμέλειαν ἐν ἅπαντι τῷ προχειριϲθέντι βίῳ ϲυϲτήϲαϲθαι 
ἀλλὰ τὴν μὲν ὡϲ ἐν ἑκάϲτῳ βελτίϲτην οἷόν τε, τὴν δ' ἁπλῶϲ ἀρίϲτην 
οὐκ ἐγχωρεῖ κατὰ πάνταϲ τοὺϲ βίουϲ ποιήϲαϲθαι. πολλοῖϲ γὰρ τῶν, 
ἀνθρώπων μετὰ περιϲτάϲεωϲ πραγμάτων ὁ βίοϲ ἐϲτί. καὶ βλάπτεϲθαι 
μὲν ἀναγκαῖόν ἐϲτιν αὐτοῖϲ ἐξ ὧν πράττουϲιν, ἀποϲτῆναι δ' ἀδύνατον. 
ἔνιοι μὲν γὰρ ὑπὸ πτωχείαϲ εἰϲ τοὺϲ τοιούτουϲ ἐμπίπτουϲι βίουϲ, 
ἔνιοι δ' ὑπὸ δουλείαϲ, ἤτοι πατρόθεν εἰϲ αὐτοὺϲ καθηκούϲηϲ ἢ αἰχμα-
λώτοιϲ ληφθεῖϲιν ἢ ἁρπαχθεῖϲιν, ἅϲπερ καὶ μόναϲ δουλείαϲ ὀνομάζου-
ϲιν οἱ πολλοὶ τῶν ἀνθρώπων. ἐμοὶ δὲ δοκοῦϲι καὶ ὅϲοι διὰ φιλοτιμίαν 
ἢ δι' ἐπιθυμίαν ἡντιναοῦν εἵλοντο βίον ἐν περιϲτάϲεϲι πραγμάτων, ὡϲ 
ὀλίγιϲτα δύναϲθαι ϲχολάζειν τῇ τοῦ ϲώματοϲ ἐπιμελείᾳ, καὶ οὗτοι δου-
λεύειν ἑκόντεϲ οὐκ ἀγαθαῖϲ δεϲποίναιϲ. ὥϲτε τούτοιϲ μὲν οὐκ ἐγχωρεῖ 
γράψαι τὴν ἁπλῶϲ ἀρίϲτην ἐπιμέ|λειαν τοῦ ϲώματοϲ· ὅϲτιϲ δὲ ἀκριβῶϲ 
ἐλεύθεροϲ ὑπάρχει καὶ τύχῃ καὶ προαιρέϲει, δυνατὸν ὑποθέϲθαι τῷδε, 
ὡϲ ἂν ὑγιαίνοι τε μάλιϲτα καὶ ἥκιϲτα νοϲήϲειε καὶ γηράϲειεν ἄριϲτα. 
καὶ μέν γε καὶ ἡ ὑγιεινὴ μέθοδοϲ, καθάπερ οὖν καὶ ἄλλη πᾶϲα μέ-
θοδοϲ, ἀρχὴν διδαϲκαλίαϲ τοιαύτην ἐπιζητεῖ. τὸ γὰρ ἁπλοῦν καὶ ἄμεμ-
πτον ἐν ἑκάϲτῳ γένει, καθάπερ τιϲ κανών, ἁπάντων ἐθέλει προτετά-
χθαι τῶν οὐχ ἁπλῶν οὐδ' ἀμέμπτων. ἁπλοῦν δὲ καὶ ἄμεμπτον ἐν μὲν 
τοῖϲ ϲώμαϲι τὸ κατεϲκευαϲμένον ἄριϲτά ἐϲτιν, ἐν δὲ τοῖϲ βίοιϲ τὸ ἀκρι- 
βῶϲ ἐλεύθερον. ταῦτ' οὖν ἄμφω πρῶτα ϲυζευγνύϲθω κατὰ τόνδε τὸν 
λόγον· εἶθ' ἑξῆϲ ἑκάϲτῃ καταϲκευῇ ϲώματοϲ μοχθηρᾷ βίοϲ ἐλεύθεροϲ 
μιγνύϲθω· κἄπειθ' ἑξῆϲ ἀρίϲτῃ καταϲκευῇ ϲώματοϲ ἕκαϲτοϲ τῶν ἐν 
δουλείᾳ τινὶ βίων· ἐπὶ δὲ τοῖϲδε τὰϲ μοχθηρὰϲ τῶν ϲωμάτων κατα-
ϲκευὰϲ ἐπαλλάξωμεν τοῖϲ μοχθηροῖϲ βίοιϲ, εἰ μέλλει τέλειοϲ ἡμῖν ὁ 
λόγοϲ ἔϲεϲθαι. 
  Τίνα ποτ' οὖν προϲήκει τίθεϲθαι ἀρχὴν | τῆϲ ὑγιεινῆϲ πραγμα-
τείαϲ τῷ κάλλιϲτά τε κατεϲκευαϲμένῳ τὸ ϲῶμα καὶ τρίτηϲ ἑβδομάδοϲ 
ἐτῶν ἀρχομένῳ καὶ μόνῃ ϲχολάζοντι τῇ τοῦ ϲώματοϲ ἐπιμελείᾳ, τὰ 
δ' ἄλλα πάντα πάρεργα τεθειμένῳ; ἐμοὶ μὲν οὖν δοκεῖ τὴν ὑφ' <Ἱππο-
κράτουϲ> εἰρημένην ἔν τε τοῖϲ Ἀφοριϲμοῖϲ, ἔνθα γράφει «πόνοι ϲι-
τίων ἡγείϲθωϲαν», ἔν τε τῷ τῶν Ἐπιδημιῶν ἕκτῳ κατὰ τήνδε τὴν 
ῥῆϲιν· «πόνοι, ϲῖτα, ποτά, ὕπνοι, ἀφροδίϲια, πάντα μέτρια». καὶ γὰρ 
καὶ τὸ ποϲὸν ἀφώριϲεν ἅπαϲι, προϲθεὶϲ τὸ κατὰ τὸ τέλοϲ τῆϲ ῥήϲεωϲ 
ὄνομα τὸ «μέτρια», καὶ τὸν καιρὸν ἐδίδαξε τῇ τάξει τοῦ λόγου. εἰϲ γὰρ 
τὴν τῆϲ ὑγείαϲ φυλακὴν ἄρχειν μὲν χρὴ τοὺϲ πόνουϲ, ἕπεϲθαι δὲ ϲι-
τία τε καὶ ποτά, εἶθ' ἑξῆϲ ὕπνουϲ, εἶτα ἀφροδίϲια τοῖϲ γε δὴ μέλλου-
ϲιν ἀφροδιϲίοιϲ χρῆϲθαι. τὰ μὲν γὰρ ἄλλα πάντα κοινὰ πάϲηϲ ἡλικίαϲ 
ἐϲτί, τὰ δ' ἀφροδίϲια μόνηϲ τῆϲ τῶν ἀκμαζόντων, ἡνίκαπερ αὐτῶν 
καὶ ἡ χρεία, ὡϲ ταῖϲ γε πρόϲθεν τε καὶ ὄπιϲθεν ἡλικίαιϲ ἢ οὐδ' ὅλωϲ 
ϲπερμαίνειν ἢ οὐ γόνιμον ϲπερμαίνειν ἢ μοχθηρῶϲ γόνιμον ὑπάρχειν. 
ἀλλὰ | γὰρ ὁ περὶ μὲν τῶν ἀφροδιϲίων λόγοϲ εἰϲ τὴν οἰκείαν ἀναβε-
βλήϲθω τάξιν. 
  ἀπὸ δὲ τῶν πόνων ἀρκτέον, αὐτὸ τοῦτο πρῶτον ἐν αὐτοῖϲ δι-
ελομένουϲ, εἴτε ταὐτόν ἐϲτι πόνοϲ τε καὶ κίνηϲιϲ καὶ γυμνάϲιον, εἴτε 
πόνοϲ μὲν καὶ κίνηϲιϲ ταὐτόν, ἕτερον δέ τι τὸ γυμνάϲιον, εἴτε κίνηϲιϲ 
μὲν ἕτερον, οὐδὲν δ' ὁ πόνοϲ τοῦ γυμναϲίου διαφέρει. ἐμοὶ μὲν δὴ 
δοκεῖ μὴ πᾶϲα κίνηϲιϲ εἶναι γυμνάϲιον, ἀλλ' ἡ ϲφοδροτέρα μόνη. ἐπεὶ 
δ' ἐν τῷ πρόϲ τι τὸ ϲφοδρόν, εἴη ἂν ἡ αὐτὴ κίνηϲιϲ ἑτέρῳ μὲν γυ-
μνάϲιον, ἑτέρῳ δ' οὐ γυμνάϲιον. ὅροϲ δὲ τῆϲ ϲφοδρότητοϲ ἡ τῆϲ ἀνα-
πνοῆϲ ἀλλοίωϲιϲ· ὡϲ, ὅϲαι γε κινήϲειϲ οὐκ ἀλλοιοῦϲι τὴν ἀναπνοήν, 
οὔπω ταύταϲ ὀνομάζουϲι γυμνάϲια· εἰ δ' ἤτοι μεῖζον ἢ ἔλαττον ἢ 
θᾶττον ἢ πυκνότερον ἀναγκαϲθείη τιϲ ἀναπνεῖν ἐπὶ κινήϲει τινί, γυ-
μνάϲιον ἡ τηλικαύτη κίνηϲιϲ ἐκείνῳ γενήϲεται. τοῦτο μὲν δὴ κοινῇ 
γυμνάϲιον ὀνομάζεται, ἰδίᾳ δέ, ἀφ' οὗπερ καὶ τὰ γυμνάϲια προϲαγο- 
ρεύουϲιν ἅπαντεϲ, ἔν τινι κοινῷ τῆϲ πόλεωϲ οἰκοδομηϲάμενοι χωρίῳ, 
εἰϲ ὅπερ καὶ ἀλειψόμενοί τε καὶ διατριψόμενοι καὶ διαπαλαίϲοντεϲ | ἢ 
διϲκεύϲοντεϲ ἤ τι τοιοῦτον ἄλλο πράξοντεϲ ἥκουϲιν. ἡ δὲ τοῦ πόνου 
προϲηγορία ταὐτόν μοι δοκεῖ ϲημαίνειν θατέρῳ τῷ ὑπὸ τοῦ γυμναϲίου 
ὀνόματοϲ εἰρημένῳ δηλοῦϲθαι τῷ κοινῷ. καὶ γὰρ καὶ οἱ ϲκάπτοντεϲ 
καὶ οἱ θερίζοντεϲ καὶ ἱππαζόμενοι πονοῦϲί τε καὶ γυμνάζονται κατὰ 
τὸ κοινὸν τοῦ γυμναϲίου ϲημαινόμενον. ἐμοὶ μὲν οὖν οὕτω διῃρήϲθω 
περὶ τῶν ὀνομάτων, καὶ κατὰ ταῦτα τὰ ϲημαινόμενα πᾶϲ ὁ ἐφεξῆϲ 
λόγοϲ ἀκουέϲθω. εἰ δέ τιϲ ἑτέρωϲ βούλεται χρῆϲθαι, ϲυγχωρῶ· οὐδὲ 
γὰρ ὑπὲρ ὀνομάτων ὀρθότητοϲ ἥκω ϲκεψόμενοϲ, ἀλλ' ὡϲ ἄν τιϲ ὑγιαί-
νοι μάλιϲτα· καὶ πρὸϲ τοῦτ' αὐτὸ χρήϲιμον ὑπάρχον μοι περί τε τῶν 
γυμναϲίων καὶ πόνων καὶ ξυλλήβδην εἰπεῖν ἁπάϲηϲ κινήϲεωϲ διελέ-
ϲθαι, τὰ ϲημαινόμενα τῶν ὀνομάτων ἠναγκάϲθην ἀφορίϲαϲθαι. 
  αἱ μὲν δὴ τῶν γυμναϲίων χρεῖαι καὶ διὰ τοῦ πρώτου μὲν εἴρην-
ται λόγου, βέλτιον δ' ἂν εἴη καὶ νῦν ἐπανελθεῖν αὐτὰϲ διὰ βραχέων, 
ἐπειδὴ ϲκοπόϲ τε ἅμα καὶ κριτήριον αὗται τυγχάνουϲιν οὖϲαι πάντων 
τῶν κατὰ μέροϲ | ἐν τῇ περὶ τὰ γυμνάϲια τέχνῃ πραττομένων. ἦϲαν 
δέ, ὡϲ οἶμαι, διτταὶ κατὰ γένοϲ, αἱ μέν τινεϲ εἰϲ τὴν τῶν περιττω-
μάτων κένωϲιν, αἱ δὲ εἰϲ αὐτὴν τῶν ϲτερεῶν ϲωμάτων τὴν εὐεξίαν 
διαφέρουϲαι. ἐπειδὴ γάρ ἐϲτι κίνηϲιϲ ϲφοδρὰ τὸ γυμνάϲιον, ἀνάγκη 
τρία μὲν πρῶτα ταῦτα γίνεϲθαι πρὸϲ αὐτοῦ κατὰ τὸ γυμναζόμενον 
ϲῶμα, τήν τε ϲκληρότητα τῶν ὀργάνων ἀλλήλοιϲ παρατριβομένων, τήν 
τε τῆϲ ἐμφύτου θερμότητοϲ αὔξηϲιν, τήν τε τοῦ πνεύματοϲ κίνη-
ϲιν βιαιοτέραν, ἕπεϲθαι δὲ τούτοιϲ τἄλλα ϲύμπαντα τὰ κατὰ μέροϲ 
ἀγαθὰ τοῖϲ ϲώμαϲιν ἐκ γυμναϲίων γινόμενα, διὰ μὲν τὴν ϲκληρότητα 
τῶν ὀργάνων τήν τε δυϲπάθειαν αὐτῶν καὶ τὴν πρὸϲ τὰϲ ἐνεργείαϲ 
εὐτονίαν, διὰ δὲ τὴν θερμότητα τήν τε τῶν ἀναδιδομένων ὁλκὴν ἰϲχυ-
ρὰν καὶ τὴν ἀλλοίωϲιν ἑτοιμοτέραν καὶ τὴν θρέψιν βελτίονα καὶ χύϲιν 
ἁπάντων τῶν ϲωμάτων, ἐφ' ᾗ χύϲει τὰ μὲν ϲτερεὰ μαλάττεϲθαι, τὰ 
δὲ ὑγρὰ λεπτύνεϲθαι, τοὺϲ πόρουϲ δ' εὔρουϲ γίνεϲθαι ϲυμβαίνει, διὰ 
δὲ τὴν τοῦ πνεύματοϲ ἰϲχυρὰν κίνηϲιν ἐκκαθαίρεϲθαί τε τοὺϲ πόρουϲ 
ἀναγκαῖόν ἐϲτι καὶ κενοῦϲθαι τὰ πε|ριττώματα. 
  ἀλλ' εἴπερ ταῦτα ποιεῖ τὸ γυμνάϲιον, οὐ χαλεπὸν ἔτι τὸν καιρὸν 
τῆϲ χρήϲεωϲ ἐξευρεῖν. διότι μὲν γὰρ ἀναδόϲεϲι ϲυνεργεῖ, οὐ χρὴ πλῆ-
θοϲ ὠμῶν καὶ ἀπέπτων οὔτε ϲιτίων οὔτε χυμῶν ἢ κατὰ τὴν κοιλίαν  
ἢ ἐν τοῖϲ ἀγγείοιϲ περιέχεϲθαι· κίνδυνοϲ γὰρ αὐτοῖϲ ἑλχθῆναι πρὸϲ 
ἅπαντα τοῦ ζῴου τὰ μόρια, πρὶν χρηϲτοῖϲ γενέϲθαι πεφθεῖϲι ϲχολή. 
διότι δὲ ἐκκαθαίρει τοὺϲ πόρουϲ καὶ κενοῖ τὰ περιττώματα, κάλλιον 
αὐτὸ πρὸ τῶν ϲιτίων ἀναλαμβάνεϲθαι. «τὰ» μὲν γὰρ «μὴ καθαρὰ τῶν 
ϲωμάτων, ὁκόϲον ἂν θρέψῃϲ, μᾶλλον βλάψειϲ». ὥϲτε ἐκ τῶν εἰρημέ-
νων εὔδηλον, ὡϲ οὗτοϲ ἄριϲτόϲ ἐϲτι γυμναϲίων καιρόϲ, ἡνίκα ἡ μὲν 
χθιζινὴ τροφὴ τελέωϲ ᾖ κατειργαϲμένη τε καὶ πεπεμμένη τὰϲ δύο πέ-
ψειϲ, τήν τε ἐν τῇ γαϲτρὶ καὶ τὴν ἐν τοῖϲ ἀγγείοιϲ, ἑτέραϲ δ' ἐφ-
εδρεύῃ τροφῆϲ καιρόϲ. εἰ δὴ τοῦδε πρόϲθεν ἢ ὄπιϲθεν γυμνάζοιϲ, ἢ 
χυμῶν ἀπέπτων ἐμπλήϲειϲ τὸ ζῷον ἢ τὴν ὠχρὰν χολὴν ἐπιτρέψειϲ 
γεννηθῆναι πλείονα. γνώριϲμα δὲ τοῦ τοιούτου καιροῦ | τῶν οὔρων ἡ 
χροιά· τὸ μὲν οὖν ὑδατῶδεϲ ἄπεπτον ἔτι ϲημαίνει τὸν ἐκ τῆϲ γαϲτρὸϲ 
ἀναδοθέντα χυμὸν ἐν τοῖϲ ἀγγείοιϲ περιέχεϲθαι, τὸ δὲ πυρρὸν καὶ 
χολῶδεϲ ἐκ πολλοῦ κατειργάϲθαι, τὸ δὲ μετρίωϲ ὠχρὸν ἄρτι τῆϲ δευ-
τέραϲ πέψεωϲ γεγενημένηϲ ἐϲτὶ ϲημεῖον. ὅταν γὰρ μηδέπω χρώζηται 
τῇ χολῇ τὸ οὖρον, ὑδατῶδέϲ τε καὶ λευκὸν φαίνεται, ὅταν δὲ πλέον 
ἀναδέξηται τοῦ προϲήκοντοϲ, πυρρόν. ἐπειδὰν δὲ ϲυμμέτρωϲ ᾖ πυρρὸν 
ἢ μετρίωϲ ὠχρόν, τηνικαῦτα τοίνυν ἄγειν ἐπὶ τὰ γυμνάϲια, προαπο-
θέμενον ὅϲον ἂν ἐν τῇ κύϲτει καὶ τοῖϲ ἐντέροιϲ τοῖϲ κάτω περιεχόμε-
νον ᾖ περίττωμα· κίνδυνοϲ γὰρ κἀκ τῶν τοιούτων εἰϲ τὴν ἕξιν τοῦ 
ϲώματοϲ ἐνεχθῆναί τι τῇ ῥύμῃ τῆϲ ἐν τοῖϲ γυμναϲίοιϲ θερμότητοϲ 
ἀναρπαϲθέν. εἰ μὲν οὖν εὐθέωϲ ἀποδυϲάμενόϲ τιϲ ἐπὶ τὰϲ ἰϲχυροτέραϲ 
ἔρχοιτο κινήϲειϲ, πρὶν μαλάξαι ϲύμπαν τὸ ϲῶμα καὶ λεπτῦναι τὰ 
περιττώματα καὶ τοὺϲ πόρουϲ εὐρῦναι, κίνδυνοϲ μὲν καὶ ῥῆξαί τι καὶ 
ϲπάϲαι τῶν ϲτερεῶν ϲωμάτων, κίνδυνοϲ δὲ καὶ τὰ περιττώματα τῇ τοῦ | 
πνεύματοϲ ῥύμῃ κινήϲαντοϲ τοὺϲ πόρουϲ ἐμφράξαι. εἰ δὲ κατὰ μικρὸν 
προθερμήναϲ προμαλάξειε μὲν τὰ ϲτερεά, προλεπτύνειε δὲ τὰ ὑγρὰ 
καὶ τοὺϲ πόρουϲ εὐρύνειε, κίνδυνοϲ οὐδεὶϲ ἔτι οὔτε τοῦ ῥῆξαί τι μό-
ριον οὔτε τοῦ τοὺϲ πόρουϲ ἐμφράξαι 〈ἂν〉 καταλάβοι τὸν γυμναζόμενον. 
ὅπωϲ οὖν ταῦτα γίνοιτο, χρὴ προθερμάναντα μετρίωϲ ἀνατρίψαντά τε 
ϲινδόνι τὸ ϲύμπαν ϲῶμα κἄπειτα δι' ἐλαίου τρίβειν. οὐ γὰρ δὴ εὐθέωϲ 
γε χρῆϲθαι τῷ λίπει ϲυμβουλεύω πρὶν θερμανθῆναί τε τὸ δέρμα καὶ τοὺϲ 
πόρουϲ εὐρυνθῆναι καὶ ϲυλλήβδην εἰπεῖν εὐτρεπιϲθῆναι τὸ ϲῶμα πρὸϲ  
τὸ καταδέξαϲθαι τὸ ἔλαιον. ἱκαναὶ δ' εἰϲ τοῦτο παντάπαϲιν ὀλίγαι περι-
αγωγαὶ τῶν χειρῶν ἄθλιπτοί τε καὶ μετρίωϲ ταχεῖαι ϲκοπὸν ἔχουϲαι 
θερμῆναι τὸ ϲῶμα χωρὶϲ τοῦ θλῖψαι· καὶ γὰρ δὴ καὶ φανεῖταί ϲοι 
τούτων γινομένων ἔρευθοϲ εὐανθὲϲ ἐπιτρέχον ἅπαντι τῷ δέρματι. τότ' 
οὖν ἤδη τὸ λίποϲ ἐπάγειν αὐτῷ καὶ τρίβειν γυμναῖϲ ταῖϲ χερϲὶ ϲυμ-
μέτρωϲ ἐχούϲαιϲ ϲκληρότητόϲ τε καὶ μαλακότητοϲ, ὅπωϲ μήτε ϲυνάγη-
ται καὶ ϲφίγγηται τὸ ϲῶμα μήτε ἐκλύηται καὶ | χαλᾶται περαιτέρω τοῦ 
προϲήκοντοϲ, ἀλλ' ἐν τῇ φύϲει φυλάττηται. τρίβειν δὲ κατὰ μὲν τὰϲ 
πρώταϲ ἐπιβολὰϲ ἀτρέμα, τοὐντεῦθεν δ' ἤδη κατὰ βραχὺ παραύξοντα 
καὶ μέχρι γε τοϲούτου τὴν τρίψιν ἐπὶ τὸ ῥωμαλεώτερον μεταγαγεῖν, 
ὡϲ θλίβεϲθαι μὲν ἤδη ϲαφῶϲ τὴν ϲάρκα, μὴ θλᾶϲθαι δέ· μὴ πολλῷ δὲ 
χρόνῳ τὴν οὕτωϲ ἰϲχυρὰν τρίψιν ἐπάγειν, ἀλλ' ἅπαξ ἢ δὶϲ ἐφ' ἑκά-
ϲτου μέρουϲ. οὐ γὰρ ὥϲτε ϲκληρῦναι τὸ ϲῶμα τοῦ παιδὸϲ οὕτω τρί-
βομεν, ὅταν ἤδη τοῖϲ πόνοιϲ προϲάγωμεν, ἀλλ' ὑπὲρ τοῦ προτρέψαι 
τε εἰϲ τὰϲ ἐνεργείαϲ καὶ ϲυϲτρέψαι τὸν τόνον καὶ τὴν ἐκ τῆϲ μαλα-
κῆϲ τρίψεωϲ ἀραιότητα ϲφίγξαι. ϲύμμετρον γὰρ αὐτοῦ τὸ ϲῶμα φυ-
λάττεϲθαι χρὴ καὶ οὐδαμῶϲ οὔτε ϲκληρὸν οὔτε ξηρὸν ἀποτελεῖϲθαι, μή 
πωϲ ἐπίϲχωμέν τι τῆϲ κατὰ φύϲιν αὐξήϲεωϲ. τοῦ δὲ χρόνου προϊόν-
τοϲ, ὅταν ἤδη μειράκιον ἡμῖν γίνηται, τότε καὶ τῇ ϲκληροτέρᾳ τρίψει 
χρηϲόμεθα καὶ ταῖϲ μετὰ τὰ γυμνάϲια ψυχρολουϲίαιϲ. ἀλλὰ περὶ μὲν 
τούτων αὖθιϲ εἰρήϲεται. | 
  〈Ἐν〉 τῇ δὲ τρίψει ὡϲ πρὸϲ τὰ γυμνάϲια παραϲκευαζούϲῃ, ϲκο-
πὸν ἐχούϲῃ μαλάξαι τὰ ϲώματα, τὴν μέϲην ϲκληρᾶϲ καὶ μαλακῆϲ ἐπι-
κρατεῖν χρὴ ποιότητα καὶ κατ' ἐκείνην τυποῦϲθαι τὸ ϲύμπαν. πολυει-
δεῖϲ δὲ ταῖϲ ἐπιβολαῖϲ τε καὶ περιαγωγαῖϲ τῶν χειρῶν αἱ ἀνατρίψειϲ 
γιγνέϲθωϲαν, οὐκ ἄνωθεν κάτω μόνον ἢ κάτωθεν ἄνω φερομένων 
αὐτῶν, ἀλλὰ καὶ πλαγίων καὶ λοξῶν ἐγκαρϲίων τε καὶ ϲιμῶν. καλῶ 
δὲ ἐγκάρϲιον μὲν τὸ ἐναντίον τῷ εὐθεῖ, ϲιμὸν δὲ τὸ βραχὺ τούτου 
παρεγκλῖνον ἐφ' ἑκάτερα, καθάπερ γε καὶ τὸ τῆϲ εὐθύτητοϲ ἑκατέρωϲε 
πρὸϲ ὀλίγον ἐκτρεπόμενον ὀνομάζω πλάγιον· ὅϲον δ' ἀκριβῶϲ μέϲον 
ἐϲτὶν ἐγκαρϲίαϲ τε καὶ εὐθείαϲ φορᾶϲ, λοξὸν τοῦτο προϲαγορεύω. καὶ 
μὲν δὴ καὶ τρίψιν τε καὶ ἀνάτριψιν οὐ διοίϲει λέγειν, εἰδόταϲ ὅτι τὸ 
μὲν τῆϲ ἀνατρίψεωϲ ὄνομα ϲυνηθέϲτερον τοῖϲ παλαιοῖϲ ἐϲτι, τὸ δὲ τῆϲ 
τρίψεωϲ τοῖϲ νεωτέροιϲ. πολυειδεῖϲ δὲ κελεύω γίνεϲθαι τὰϲ ἐπιβολάϲ 
τε καὶ περιαγωγὰϲ τῶν χειρῶν ἕνεκα τοῦ ϲυμπάϲαϲ ὡϲ οἷόν τε τῶν | 
μυῶν τὰϲ ἶναϲ ἐκ παντὸϲ μέρουϲ ἀνατρίβεϲθαι. τὸ γὰρ οἴεϲθαι τὴν μὲν  
ἐγκάρϲιον ἀνάτριψιν, ἣν δὴ καὶ ϲτρογγύλην ὀνομάζουϲιν ἔνιοι, ϲκλη-
ρύνειν καὶ πυκνοῦν καὶ ϲφίγγειν καὶ ϲυνδεῖν τὰ ϲώματα, τὴν δὲ εὐθεῖαν 
ἀραιοῦν τε καὶ χαλᾶν καὶ μαλάττειν καὶ λύειν ἐκ τῆϲ αὐτῆϲ ἐϲτιν 
ἀγνοίαϲ, ἐξ ἧϲπερ καὶ τὰ ἄλλα, ἃ περὶ τῆϲ τρίψεωϲ εἴρηται τοῖϲ πλεί-
ϲτοιϲ τῶν γυμναϲτῶν. πλεῖον γὰρ οὐδὲν οὐδεὶϲ ἔχει περὶ δυνάμεων 
τρίψεωϲ εἰπεῖν ὧν <Ἱπποκράτηϲ> ἔγραψεν ἐν τῷ Κατ' ἰητρεῖον, ὑπὸ 
μὲν τῆϲ ϲκληρᾶϲ δεῖϲθαι τὰ ϲώματα φάϲκων, ὑπὸ δὲ τῆϲ μαλακῆϲ λύε-
ϲθαι, καὶ ὑπὸ μὲν τῆϲ πολλῆϲ ἰϲχναίνεϲθαι, ϲαρκοῦϲθαι δὲ ὑπὸ τῆϲ με-
τρίαϲ. ἔχει δὲ ἡ ῥῆϲιϲ ὧδε· «ἀνάτριψιϲ δύναται λῦϲαι, δῆϲαι, ϲαρκῶ-
ϲαι, μινυθῆϲαι· ἡ ϲκληρὰ δῆϲαι, ἡ μαλακὴ λῦϲαι, ἡ πολλὴ μινυθῆϲαι, ἡ 
μετρίη ϲαρκῶϲαι». τέϲϲαρεϲ γὰρ αὗται διαφοραὶ κατὰ γένοϲ ἐπὶ τέϲ-
ϲαρϲι δυνάμεϲί τε καὶ χρείαιϲ τῶν τρίψεων ἁπαϲῶν εἰϲιν. εἰ δὲ καὶ 
τὰϲ μέϲαϲ αὐτῶν προϲλογιζοίμεθα ϲυνεμφαινομέναϲ ταῖϲ εἰρημέναιϲ, ἓξ 
αἱ | πᾶϲαι διαφοραὶ γενήϲονται. πόθεν οὖν ἐπῆλθε τοῖϲ πλείϲτοιϲ τῶν 
νεωτέρων γυμναϲτῶν οὕτω πολλὰϲ διαφορὰϲ γράψαι τρίψεων, ὡϲ μηδὲ 
ἀριθμῆϲαι ῥᾳδίωϲ αὐτὰϲ δύναϲθαι; πόθεν ἄλλοθεν ἢ ὅτι λογικῆϲ θεω-
ρίαϲ ἀγύμναϲτοι παντάπαϲιν ὄντεϲ οὐ ϲυνεῖδον ἅμα ταῖϲ οἰκείαιϲ τῆϲ 
τρίψεωϲ διαφοραῖϲ ἐνίοτε μὲν καὶ τῶν ἔξωθέν τινοϲ μνημονεύοντεϲ, 
ἐνίοτε δὲ καὶ τὰϲ ἀπεργαζομέναϲ ἑκάϲτην τρίψιν αἰτίαϲ ἀναγράφοντεϲ, 
ἔϲτιν ὅτε δὲ καὶ πρὸϲ ἀλλήλαϲ ἐπιπλέκοντεϲ αὐτάϲ τε τὰϲ γνηϲίαϲ δια-
φορὰϲ καὶ ὅϲαϲ οὐκ ὀρθῶϲ αὐταῖϲ προϲέθεϲαν. ὅταν μὲν γὰρ λέγωϲι, 
τὰϲ τρίψειϲ ἀλλήλων διαφέρειν τῷ τὰϲ μὲν ἐν ὑπαίθρῳ γίγνεϲθαι, τὰϲ 
δὲ ἐν καταϲτέγῳ, τὰϲ δὲ ἐν ὑποϲυμμιγεῖ ϲκιᾷ, καὶ τὰϲ μὲν ἐν ἀνεμώ-
δει χωρίῳ, τὰϲ δὲ ἐν γαληνῷ, καὶ τὰϲ μὲν ἐν θερμῷ, τὰϲ δὲ ἐν ψυ-
χρῷ, καὶ τὰϲ μὲν ἐν ἡλίῳ, τὰϲ δὲ ἐν προϲτάδι βαλανείου, τὰϲ δὲ ἐν 
βαλανείῳ, τὰϲ δὲ ἐν παλαίϲτρᾳ, καὶ τοιοῦτόν τινα ποιοῦντεϲ κατά-
λογον, οὐκ οἰκείαϲ διαφορὰϲ τρίψεων λέγουϲιν, ἀλλ' ὧν οὐκ ἄνευ τι-
νὸϲ ὁ τριβόμενόϲ ἐϲτιν. ἀνάγκη γὰρ πάντωϲ αὐτὸν ἔν τινι χωρίῳ | 
τῶν κατὰ τὴν οἰκουμένην ὑπάρχειν, καὶ πρόϲ γε τῷ χωρίῳ χειμῶνοϲ 
ἢ θέρουϲ ἢ κατά τινα τῶν ἄλλων ὡρῶν. ἐπειδὰν δὲ τὰϲ μὲν τῷ μετὰ 
πλείονοϲ ἐλαίου, τὰϲ δὲ τῷ μετὰ ἐλάττονοϲ ἢ παντάπαϲιν ἐλαίου χω-
ρίϲ, ἤτοι διὰ τῶν χειρῶν μόνον ἢ μετὰ κόνεωϲ ἢ διὰ ϲινδόνων, καὶ 
τούτων ἤτοι ϲκληρῶν ἢ μαλακῶν γίνεϲθαι διαφέρειν ἀλλήλων λέγωϲι 
τὰϲ τρίψειϲ, αἰτίων καταρίθμηϲιν ποιοῦνται τῶν ἤτοι ϲκληρὰν ἢ μαλα-
κὴν ἀπεργαζομένων τὴν τρίψιν. ἐξ οὗ γένουϲ τῶν αἰτίων ἐϲτὶ καὶ τὸ  
τὰϲ χεῖραϲ τῶν τριβόντων ἤτοι ϲκληρὰϲ ἢ μαλακὰϲ εἶναι καὶ ἤτοι πιέ-
ζειν ϲφοδρῶϲ ἢ πρᾴωϲ ἐφάπτεϲθαι. τὸ δὲ τρίτον εἶδόϲ ἐϲτι τῶν πολ-
λὰϲ τῶν τρίψεων οἰομένων εἶναι διαφορὰϲ ἐκ τοῦ κατὰ ϲυζυγίαϲ τινὰϲ 
ἐπιπλέκειν ἀλλήλοιϲ ἅπαντα τὰ νῦν εἰρημένα. ὅϲοι μὲν οὖν αὐτῶν ἢ 
τὰϲ ἔξωθεν περιϲτάϲειϲ τῶν πραγμάτων ἢ τὰϲ αἰτίαϲ τῶν οἰκείων δια-
φορῶν ἀλλήλαιϲ ἐπιπλέκουϲιν, εὐφωρατότεροι γίνονται μὴ γινώϲκοντεϲ 
ὀρθῶϲ· ὅϲοι δὲ κατὰ τὰϲ οἰκείαϲ διαφορὰϲ ποιοῦνται τὰϲ ϲυζυγίαϲ, 
ἧττον οὗτοι γνωρίζονται ϲφαλλόμενοι. εἰϲὶ δὲ οἳ καὶ ϲο|φίαϲ δόξαν 
ἀπηνέγκαντο καὶ δοκοῦϲί τι πλέον εὑρηκέναι τῶν ὑφ' <Ἱπποκράτουϲ> 
εἰρημένων. ὧνπερ οὖν καὶ <Θέων> ὁ γυμναϲτήϲ ἐϲτιν, ὅϲτιϲ ἔδοξε βέλ-
τιον <Ἱπποκράτουϲ> ἐγνωκέναι περὶ τρίψεωϲ. ἀφοριϲαμένου γὰρ ἐκεί-
νου κατὰ τὴν προγεγραμμένην ῥῆϲιν ἐν μὲν τῇ κατὰ ποιότητα δια-
φορᾷ τήν τε μαλακὴν καὶ τὴν ϲκληράν, ἐν δὲ τῇ κατὰ ποϲότητα τήν 
τε πολλὴν καὶ τὴν μετρίαν, ὁ <Θέων> οὐκ ἀξιοῖ μνημονεύειν οὔτε ποιό-
τητοϲ οὔτε ποϲότητοϲ ἰδίᾳ, γράφων ἐν ἄλλοιϲ τιϲὶ κἂν τῷ τρίτῳ τῶν 
Γυμναϲτικῶν ὧδε· «ἀρέϲκει περὶ τρίψεωϲ παραγγέλλονταϲ δεῖν ἀεὶ 
ϲυναρμόζειν ταῖϲ ποιότηϲι τὰϲ ποϲότηταϲ. καθ' ἑαυτὰϲ μὲν γὰρ ἀτε-
λεῖϲ εἶναι πρὸϲ τὴν ἐν τοῖϲ ἔργοιϲ κατόρθωϲιν. τὴν γοῦν μαλακὴν 
τρίψιν παρὰ τὴν ποϲότητα τριῶν ἀποτελεϲμάτων ποιητικὴν γίνεϲθαι. 
τὴν μὲν γὰρ ὀλίγην ἀνιέναι ποϲῶϲ τὴν ϲάρκα καὶ εὐαφῆ ποιεῖν, τὴν 
δὲ πολλὴν διαφορεῖν καὶ τήκειν, τὴν δ' αὐτάρκη ϲαρκοῦν τὸ ϲῶμα 
πλαδαρᾷ καὶ ϲυγκεχυμένῃ ϲαρκί. ὁμοίωϲ δὲ καὶ τὴν ϲκληρὰν τρίψιν 
παρὰ τὴν ποϲότητα τὸν ἴϲον ἀριθμὸν τῶν ἀποτελεϲμάτων ποιεῖν· πολ-
λὴν μὲν | γὰρ προϲαχθεῖϲαν ϲφίγγειν τὰ ϲώματα καὶ ϲυνδεῖν καὶ φλεγ-
μονῇ τι παραπλήϲιον ἀπεργάζεϲθαι, τὴν δὲ αὐτάρκη ϲαρκοῦν μεμνω-
μένῃ καὶ εὐπεριγράπτῳ ϲαρκί, τὴν μέντοι γε ὀλίγην ἐνερευθῆ πρὸϲ 
ὀλίγον χρόνον τὴν ἐπιφάνειαν ποιεῖν». οὐκ ἀξιοῖ δὲ περὶ τῆϲ ϲκλη-
ρᾶϲ τρίψεωϲ ἰδίᾳ καθ' ἑαυτὴν οὐδὲν παραγγέλλειν τὸν γυμναϲτήν, 
ἀλλὰ ϲυναρμόζειν αὐτῇ τὸ ποϲόν, εἴπερ τι μέλλοι ποτὲ κατόρθωμα 
τέλεον ἐν τοῖϲ ἔργοιϲ τῆϲ τέχνηϲ ἔϲεϲθαι. κατὰ δὲ τὸν αὐτὸν τρόπον 
οὐδὲ περὶ τῆϲ μαλακῆϲ ἰδίᾳ καθ' ἑαυτὴν οὐδὲν ἡγεῖται δεῖν νῦν ὑπο-
τίθεϲθαι· μὴ γὰρ δύναϲθαί ποτε γίνεϲθαι μαλακὴν τρίψιν αὐτὴν καθ' 
ἑαυτὴν μόνην ἄνευ τοῦ πολλὴν ἢ ὀλίγην ἢ ϲύμμετρον ὑπάρχειν. εἶθ' 
ἑξῆϲ διηγεῖται κατὰ ϲυζυγίαν, ὅϲα περὶ τοῖϲ ϲώμαϲιν ἡμῶν ἐργάζεϲθαι 
πεφύκαϲιν· τὴν μὲν ὀλίγην τε ἅμα καὶ μαλακὴν ἀνιέναι ποϲῶϲ τὴν 
ϲάρκα καὶ εὐαφῆ ποιεῖν, ἀποφαινόμενοϲ οὐδὲν ἄλλ' ἢ τὸ «λῦϲαι» πρὸϲ 
<Ἱπποκράτουϲ> εἰρημένον ἑτέροιϲ ὀνόμαϲιν ἑρμηνεύων· τὸ γὰρ ἀνιέναι 
τὴν ϲάρκα καὶ εὐαφῆ ποιεῖν τί ἄλλο ἢ λύειν ἐϲτὶ τὰ ϲυνδεδεμένα τε  
καὶ ϲυνηγμένα; | προϲέθηκε δὲ τῷ λόγῳ τὸ ποϲῶϲ, οὐ τὸ γένοϲ τῆϲ 
ἐνεργείαϲ ὑπαλλάττων, ἀλλὰ τὸ ποϲὸν ἐν αὐτῷ διορίζων. μαλάττει 
γὰρ ἐπ' ὀλίγον ἡ τοιαύτη τρίψιϲ, ὡϲ, εἴ γ' ἐπὶ πλεῖον γίνοιτο, μα-
λάξει μὲν ἔτι καὶ νῦν, ἀλλὰ μειζόνωϲ ἢ πρόϲθεν. ὅτι τοίνυν οὐ μεγά-
λωϲ, οὐδ' ἱκανῶϲ, ἀλλὰ καὶ βραχέωϲ ἡ ὀλίγη καὶ μαλακὴ τρίψιϲ ἀνίηϲί 
τε καὶ μαλάττει τὰ ϲώματα, διὰ τῆϲ τοῦ ποϲῶϲ προϲθήκηϲ ἐδήλωϲεν, 
οὐδὲν οὐδέπω κατά γε τοῦτο τῶν ὑφ' <Ἱπποκράτουϲ> εἰρημένων δι-
δάϲκων περιττότερον, ὥϲπερ οὐδ' ἐν τῷ φάναι, «τὴν αὐτάρκη» καὶ μα-
λακὴν «ϲαρκοῦν τὸ ϲῶμα πλαδαρᾷ καὶ ϲυγκεχυμένῃ ϲαρκί». διότι μὲν 
γὰρ αὐτάρκηϲ, ϲαρκώϲει, διότι δὲ μαλακή, λύϲει, τοῦτ' ἔϲτι μαλάξει, 
ὅπερ ἴϲον ἐϲτὶ τῷ πλαδαρὰν καὶ κεχυμένην ἐργάϲαϲθαι τὴν ϲάρκα. 
ἐχρῆν δ' αὐτόν, ὥϲπερ ὑπὲρ τούτων εἶπεν ὀρθῶϲ, οὕτω καὶ ὁπότε 
περὶ τῆϲ πολλῆϲ τε ἅμα καὶ μαλακῆϲ διαλέγεται, μὴ τοῦτο μόνον 
εἰπεῖν, ὅτι διαφορεῖν καὶ τήκειν πέφυκεν, ἀλλὰ καὶ ὁποίαν τινὰ τὴν 
ὑπόλοιπον ἐργάζεται ϲάρκα. οὐ γὰρ δὴ | πᾶϲαν τὴν οὐϲίαν διαφορεῖ 
καὶ τήκει, καθάπερ τὸ πῦρ, ἀλλά τι καὶ καταλείπει πάντωϲ. τοῦτο 
οὖν τὸ καταλειπόμενον ὁποῖόν τι τὴν ἰδέαν ἐϲτὶν ἐχρῆν, οἶμαι, προϲ-
κεῖϲθαι τῷ λόγῳ καὶ μὴ μόνον τὸ τῆϲ πολλῆϲ τρίψεωϲ ἴδιον ἔργον 
εἰπόντα τὸ τῆϲ μαλακῆϲ παραλιπεῖν. ὅτι μὲν γὰρ ἡ πολλὴ διαφορεῖ, 
καὶ πρὸϲ <Ἱπποκράτουϲ> εἴρηται πρόϲθεν· ἀλλ' οὐχ ὑπὲρ τῆϲ πολλῆϲ 
ἁπλῶϲ ἐνεϲτήϲατο τὸν λόγον ὁ <Θέων>, ἀλλὰ κατὰ ϲυζυγίαν ἠξίωϲε 
διδάϲκειν, ἀπὸ τῆϲ πρώτηϲ μὲν ἀρξάμενοϲ τῆϲ τε ὀλίγηϲ τε ἅμα καὶ 
μαλακῆϲ, ἐπὶ δευτέραν δὲ μεταβὰϲ τὴν μαλακήν τε ἅμα καὶ πολλήν, 
εἶθ' ἑξῆϲ τρίτηϲ μνημονεύϲαϲ τῆϲ μαλακῆϲ τε ἅμα καὶ ϲυμμέτρου. 
ὥϲπερ οὖν ἐπί τε τῆϲ πρώτηϲ καὶ τρίτηϲ ϲυζυγίαϲ οὐκ ἐϲιώπηϲε τὸ 
τῆϲ ποιότητοϲ ἔργον, οὕτωϲ ἐχρῆν αὐτὸν οὐδὲ ἐπὶ τῆϲ δευτέραϲ παρα-
λιπεῖν, ἀλλὰ κἀνταῦθα φάναι τὴν πολλήν τε ἅμα καὶ μαλακὴν τρί-
ψιν διαφορεῖν τε ἅμα καὶ μαλακὴν ἀπεργάζεϲθαι τὴν ϲάρκα· πλὴν εἰ 
τὸ τήκειν ἀντὶ τοῦ μαλάττειν χρὴ δέξαϲθαι, καὶ οὕτωϲ ἀληθὲϲ μὲν εἴη 
τὸ εἰρημένον. οὐχ ὅπωϲ δὲ διαβάλλει τὴν | <Ἱπποκράτουϲ> διδαϲκα-
λίαν, ἀλλὰ καὶ παντὸϲ μᾶλλον ὁμολογεῖ αὐτήν. εἴπερ γὰρ ἡ μαλακὴ 
τρίψιϲ ἀεὶ μὲν ἁπαλὸν ἐργάζεται τὸ ϲῶμα, κἂν ὀλίγη κἂν πολλὴ κἂν 
ϲύμμετροϲ ὑπάρχῃ, προϲέρχεται δ' αὐτῇ οὐδέν τι παρὰ τῆϲ ποϲότητοϲ 
ἕτερον, ἀχώριϲτον ἔϲται τῆϲ μαλακῆϲ τρίψεωϲ τὸ μαλάττειν, ὥϲπερ, 
οἶμαι, καὶ τῆϲ ϲκληρᾶϲ τὸ ϲκληρύνειν ἢ ϲυνάγειν ἢ ϲφίγγειν ἢ δεῖν ἢ 
πυκνοῦν ἢ δυϲαφῆ τὴν ϲάρκα ποιεῖν ἢ ὡϲ ἄν τιϲ ἑτέρωϲ ἑρμηνεύειν 
ἐθέλῃ ταὐτὸν πρᾶγμα. πρῶτον μὲν γὰρ καὶ κύριον ὄνομα τῆϲ οὕτω 
διατιθεμένηϲ ϲαρκόϲ ἐϲτι τὸ ϲκληρόν, ὥϲπερ καὶ τῆϲ ἐναντίαϲ αὐτῇ τὸ 
μαλακόν. οὐ μὴν ἀλλὰ καὶ τῶν ἄλλων ἕκαϲτον, ὡϲ εἶπον, ἐγχωρεῖ λέ- 
γειν. καὶ διὰ τίνα μὲν τὴν αἰτίαν οὕτω πολλοῖϲ ὀνόμαϲιν οἷόν τε 
χρῆϲθαι καθ' ἑνὸϲ πράγματοϲ, ὀλίγον ὕϲτερον εἰρήϲεται· νυνὶ δέ (ὡμο-
λόγηται γὰρ τοῦτο) τὴν μὲν αἰτίαν αὐτοῦ λέγειν ἔν γε τῷ παρόντι 
παραλίπωμεν. ὅτι δ' ἐξ ἀνάγκηϲ ἕπεται τῇ μαλακῇ τρίψει τὸ μαλακὰ 
ποιεῖν τὰ ϲώματα, πρόδηλον ἐκ τῶν εἰρημένων. εἰ γὰρ μήτε πολλὴν 
μήτ' ὀλίγην μήτε ϲύμμετρον | τὴν τοιαύτην τρίψιν παραλαβὼν ϲκληρὸν 
ἐργάϲαϲθαί ποτε δυνήϲῃ τὸ ϲῶμα, δῆλον, ὡϲ ἀχώριϲτον αὐτῆϲ ἐϲτι τὸ 
μαλάττειν, ὥϲπερ γε καὶ τῆϲ ϲκληρᾶϲ τὸ ϲυνδεῖν τε καὶ ϲκληρύνειν. 
καὶ γὰρ καὶ ταύτην ἄν τ' ὀλίγην ἄν τε πολλὴν ἄν τε ϲύμμετρον παρα-
λάβῃϲ, οὐδέποτε μαλάξειϲ τὸ ϲῶμα κατ' οὐδεμίαν ποϲότητα, διὰ παν-
τὸϲ δὲ ϲκληρὸν ἀπεργάϲῃ μᾶλλον ἢ ἧττον, ἐπὶ πλέον μὲν τρίβων μᾶλ-
λον, ἐπ' ἔλαττον δὲ ἧττον. εἰ δὲ καὶ παντελῶϲ ὀλίγαϲ τὰϲ ϲκληρὰϲ 
ἐπιβολὰϲ ποιηϲάμενοϲ ἀρκεϲθείηϲ, ἀνὰ λόγον τῇ τούτων βραχύτητι καὶ 
ϲκληρότηϲ ἀπαντήϲεται. καθάπερ γὰρ καὶ ὁ πυρὶ πληϲιάζων ἀεὶ μὲν 
θερμαίνεται, κἂν ἐπὶ πολὺν χρόνον αὐτῷ τύχῃ πληϲιάζων κἂν ἐπ' 
ὀλίγον, ἀλλὰ μᾶλλον μὲν τοῦθ' ὁ πολυχρονίωϲ ὁμιλῶν, ἧττον δὲ ὁ 
μέχρι βραχέοϲ, ἐπ' ἐλάχιϲτον δὲ ὁ ψαύϲαϲ μόνον, οὕτω κἀν ταῖϲ τρί-
ψεϲιν ὁμοιοῦται διαπαντὸϲ τὸ ϲῶμα, πρὸϲ μὲν τῆϲ μαλακῆϲ μαλαττό-
μενον, ὑπὸ δὲ τῆϲ ϲκληρᾶϲ ϲκληρυνόμενον, οὐ μὴν ἴϲῳ γε τῷ μέτρῳ 
διαπαντόϲ, ἀλλ' ὑπὸ μὲν τῆϲ πλείονοϲ μᾶλλον, ὑπὸ δὲ τῆϲ ἐλάττονοϲ 
ἧττον, ὥϲπερ γε καὶ ὑπὸ μὲν τῆϲ πλείϲτηϲ μάλιϲτα, ὑπὸ δὲ τῆϲ ἐλα|-
χίϲτηϲ ἥκιϲτα. ὁ τοίνυν <Θέων>, ὁπότε περὶ τῆϲ μαλακῆϲ τε καὶ πολλῆϲ 
τρίψεωϲ διαλεγόμενοϲ διαφορεῖν καὶ τήκειν εἶπεν αὐτήν, εἰ μὲν τὸ 
κενοῦν διὰ τοῦ τήκειν δηλοῖ, πλέον οὐδὲν ϲημαίνει τοῦ διαφορεῖν· 
ὥϲτε δὶϲ μὲν ἂν εἴη ταὐτὸν εἰρηκώϲ, παραλελοιπὼϲ δὲ προϲθήκην 
ἀναγκαίαν τῆϲ γινομένηϲ περὶ τὸ ϲῶμα διαθέϲεωϲ ἐκ τῆϲ μαλακῆϲ τρί-
ψεωϲ· εἰ δὲ τὸ μαλάττειν ἢ λύειν ἢ χαλᾶν ἢ ὅπωϲ ἂν ἑτέρωϲ ὀνο-
μάζειν ἐθέλῃ, παραλελείψεται μὲν οὕτωϲ οὐδὲν αὐτῷ, τὰ δ' <Ἱππο-
κράτουϲ> πάντα λέγων φωραθήϲεται διὰ μοχθηροτέρου τρόπου διδα-
ϲκαλίαϲ. ὅτι μὲν οὖν ὁ τοιοῦτοϲ τρόποϲ τῆϲ διδαϲκαλίαϲ μοχθηρότερόϲ 
ἐϲτιν ἧϲ <Ἱπποκράτηϲ> ἔγραψεν, ὀλίγον ὕϲτερον ἐπιδείξομεν· ὅτι δέ, 
εἴπερ τὸ τήκειν ἀντὶ τοῦ μαλάττειν εἴρηκεν, οὐδὲν τῶν <Ἱπποκρά-
τουϲ> λέγει περιττότερον, ἄντικρυϲ δῆλον. εἰπόντοϲ γὰρ ἐκείνου, τὴν 
μὲν μαλακὴν λύειν, τὴν δὲ πολλὴν ἰϲχναίνειν, εὔδηλον ἂν εἴη παντί 
γε τῷ νοῦν ἔχοντι ϲυλλογίϲαϲθαι, τὴν ἐκ τῆϲ μαλακῆϲ τε ἅμα καὶ 
πολλῆϲ ϲύνθετον ἰϲχναίνειν τε ἅμα καὶ | μαλάττειν. ἀλλ' οὐχ ὁ <Θέων> 
ἔοικεν οὕτω γινώϲκειν, ἀλλ' ὅπερ ἐν τῷ πρώτῳ τῶν Γυμναϲτικῶν 
ἰϲχναίνειν εἶπε δι' ἑνὸϲ ῥήματοϲ, τοῦτ' ἐν τῷ τρίτῳ διὰ δυοῖν, τοῦ τε 
διαφορεῖν καὶ τήκειν. ἔχει γὰρ οὖν δὴ καὶ ἡ ἐν τῷ πρώτῳ ῥῆϲιϲ ὧδε· 
«ἐκ δὲ τῶν ἐναντίων τὴν μαλακὴν τρίψιν πολλὴν μὲν γενομένην  
ἰϲχναίνειν τὰ ϲώματα, αὐτάρκη δὲ ϲαρκοῦν τρυφερᾷ καὶ κεχυμένῃ 
ϲαρκί». φανερῶϲ γὰρ ἐνταῦθα τὴν μαλακήν τε ἅμα καὶ πολλὴν τρίψιν 
ἰϲχναίνειν ἔφη τὰ ϲώματα. ὅτι δ' ἀναγκαῖον ἦν οὐ μόνον τὸ τῆϲ πολ-
λῆϲ ἴδιον, ἀλλὰ καὶ τὸ τῆϲ μαλακῆϲ εἰπεῖν, αὐτὸϲ ὁ <Θέων> ἐνεδείξατο 
διὰ τῆϲ ἑξῆϲ ῥήϲεωϲ, ἐν ᾗ περὶ τῆϲ ϲκληρᾶϲ τρίψεωϲ διδάϲκων τὴν 
πολλὴν ϲφίγγειν τὰ ϲώματα καὶ ϲυνδεῖν καὶ φλεγμονῇ τι παραπλήϲιον 
ἐργάζεϲθαί φηϲιν. ὃ γὰρ εἶχε ϲυμμέτρωϲ ὑπάρχουϲα τῇ ποϲότητι, τοῦτο 
πλεοναϲθεῖϲα μᾶλλον ἐπεκτήϲατο. πάντεϲ οὖν ὁμολογοῦϲι τὴν ϲύμμε-
τρον ϲκληρὰν ϲαρκοῦν τὸ ϲῶμα ϲκληρᾷ ϲαρκί, καθάπερ γε καὶ τὴν 
ϲύμμετρον μαλακὴν ϲαρκοῦν μὲν καὶ αὐτήν, ἀλλὰ μαλακῇ τῇ ϲαρκί. 
κινδυνεύει δὲ καὶ ὁ <Θέων>, ἡνίκα | ὑπὲρ τῆϲ μαλακῆϲ τε ἅμα καὶ πολ-
λῆϲ τρίψεωϲ ὁ λόγοϲ ἦν αὐτῷ, μηδὲν τῆϲ μαλακῆϲ ἔργον εἰρηκέναι, 
ὁπότε δὲ περὶ τῆϲ ϲκληρᾶϲ τε ἅμα καὶ πολλῆϲ, μηδὲν τῆϲ πολλῆϲ. εἰ 
γὰρ τὸ τήκειν ταὐτὸν τῷ κενοῦν καὶ διαφορεῖν ὑπολάβοιμεν, ὑπὲρ 
μὲν τῆϲ πολλῆϲ ἔϲται τι λελεγμένον αὐτῷ, περὶ δὲ τῆϲ μαλακῆϲ οὐδέν, 
ὥϲπερ γε κἀν τῷ περὶ τῆϲ ϲκληρᾶϲ τε καὶ πολλῆϲ ὑπὲρ μὲν τῆϲ ϲκλη-
ρᾶϲ εἴρηται τὸ ϲφίγγειν καὶ ϲυνδεῖν καὶ φλεγμονῇ τι παραπλήϲιον 
ἀπεργάζεϲθαι, περὶ δὲ τοῦ πλήθουϲ οὐδέν· καίτοι δίκαιον ἦν τι καὶ 
περὶ τῆϲ ποϲότητοϲ εἰπεῖν. ἀπεφήνατο γοῦν, ὡϲ, εἰ ϲύμμετροϲ εἴη τῇ 
ποϲότητι, παχύνει. τί ποτ' οὖν ἡ πολλὴ ποιήϲει μετὰ τὴν ϲύμμετρον 
ὑπάρχουϲα; πάντωϲ γὰρ ἤτοι φυλάξει τὸ ταύτηϲ ἔργον ἢ ἀλλοιώϲει. 
ἀλλ' εἰ μὲν φυλάξει, τὸ πλῆθοϲ μετὰ τὴν ϲυμμετρίαν τῶν τρίψεων 
οὐδὲν ἐργάϲεται περιττότερον· εἰ δέ τι δράϲει πλέον, ἤτοι καθαιρήϲει 
τῆϲ ϲαρκώϲεωϲ ἢ προϲθήϲει. καθαιροῦϲα μὲν οὖν λεπτυνεῖ, προϲτιθεῖϲα 
δὲ ϲαρκώϲει. ἀλλὰ μὴν οὐ ϲαρκοῖ· λεπτύνειν γοῦν ἀναγκαῖον αὐτήν. 
οὐ μὴν εἶπέ γε ὁ <Θέων> | οὐδὲν ὑπὲρ τῆϲ κατὰ τοῦτο διαφορᾶϲ, ἀλλ' 
ὅλωϲ ἐϲιώπηϲε, μήτ' εἰ λεπτύνει μήτ' εἰ παχύνει ἢ φυλάττει τὴν ἐκ 
τῆϲ ϲυμμέτρου τρίψεωϲ ϲάρκωϲιν ἡ ϲκληρὰ πλεοναϲθεῖϲα μηδὲν ὅλωϲ 
ἀποφηνάμενοϲ, ἀλλὰ μόνον ὅτι ϲφίγγει καὶ ϲυνδεῖ παραπληϲίωϲ φλεγ-
μονῇ. ἐχρῆν δ' οὐ ταῦτα μόνον εἰπεῖν, ἀλλ' ὅτι καὶ λεπτύνει. 
  Φαίνεται τοίνυν ἢ μὴ δυνηθεὶϲ ϲυνιέναι τῆϲ τοῦ <Ἱππο-
κράτουϲ> ἐν τοῖϲδε τέχνηϲ ἢ μὴ βουληθεὶϲ ἐπαινεῖν τὸν ἄνδρα 
διὰ βραχείαϲ οὕτω ῥήϲεωϲ ἁπάϲαϲ τε τὰϲ διαφορὰϲ τῶν τρίψεων 
εἰπόντα καὶ πρὸϲ ταῖϲ διαφοραῖϲ ἑκάϲτηϲ αὐτῶν ἐνέργειάν τε καὶ 
δύναμιν. ὡϲ μὲν γὰρ ἄν τιϲ οἰηθείη κατὰ τὴν πρόχειρον οὑτωϲὶ φαντα-
ϲίαν, ὑπὲρ τεττάρων εἴρηκε μόνον· ἔχει δὲ οὐχ οὕτω τἀληθέϲ, ἀλλ' 
ἑτέραϲ ἐνεδείξατο δύο ταῖϲ εἰρημέναιϲ ἐξ ἀνάγκηϲ ϲυνεπινοουμέναϲ,  
ἐν μὲν τῇ κατὰ ποιότητα διαφορᾷ τὴν μέϲην τῆϲ ϲκληρᾶϲ τε καὶ μα-
λακῆϲ, ἥπερ δὴ καὶ ϲύμμετρόϲ ἐϲτιν, ἐν δὲ τῇ κατὰ ποϲότητα τὴν 
ὀλίγην· ἀναγκαῖον γὰρ τὴν ὀλίγην ἐναντίαν εἶναί τινα τῇ πολλῇ. 
τὸ δὲ | τῆϲ παλαιᾶϲ ἑρμηνείαϲ εἶδοϲ οὕτωϲ ἐϲτὶ βραχυλόγον, ὡϲ πολλὰ 
πολλάκιϲ ὑπερβαίνειν δοκεῖν τῇ λέξει τῶν ἐξ ἀνάγκηϲ ἑπομένων τοῖϲ 
λεγομένοιϲ. καὶ διὰ τοῦτ', οἶμαι, γράφομεν αὐτῶν ὑπομνήματα, ποδη-
γοῦντεϲ τοὺϲ δι' ἀγυμναϲίαν ἀδυνάτουϲ ἕπεϲθαι τάχει λέξεωϲ πα-
λαιᾶϲ, καθάπερ κἀν τῷδε τῷ λόγῳ ποιοῦμεν. εἰ γὰρ ἡ μὲν ϲκληρὰ 
δύναται δεῖν, ἡ δὲ μαλακὴ λύειν, ὅϲα μὲν ἐκλέλυται ϲώματα πέρα τοῦ 
μετρίου, ϲκληρῶϲ ἀνατριπτέον, ὅϲα δ' ἔϲφιγκται, μαλακῶϲ. εἰ δέ τι 
ϲυμμέτρωϲ ἔχει, τοῦτ' εὔδηλον ὡϲ οὔτε μαλακῶϲ οὔτε ϲκληρῶϲ, ἀλλ' 
ὅϲον οἷόν τε τὰϲ ὑπερβολὰϲ ἑκατέραϲ φυλαττόμενον. ὁ δὲ θαυμά-
ϲιοϲ <Θέων> εὐθὺϲ τοῦτο πρῶτον ἔϲφαλται, μήτε τὴν δύναμιν εἰπών 
ποτε τῆϲ ϲυμμέτρου κατὰ ποιότητα τρίψεωϲ μήτε τὴν χρείαν, ἀλλ' 
ἀεὶ παρερχόμενοϲ αὐτὴν ὥϲπερ οὐκ οὖϲαν. περὶ μὲν δὴ τοῦδε καὶ 
μικρὸν ὕϲτερον ἐροῦμεν. ὥϲπερ δ' ἐν ταῖϲ κατὰ ποιότητα διαφοραῖϲ 
οὐ ϲκληρὰ καὶ μαλακὴ μόνον ἐϲτίν, ἀλλὰ καὶ ϲύμμετροϲ, οὕτω κἀν 
ταῖϲ κατὰ τὸ ποϲὸν οὐ πολλὴ καὶ ὀλίγη μόνον, ἀλλὰ καὶ μετρία. | 
  τί ποτ' οὖν ἐν μὲν ταῖϲ κατὰ ποιότητα τὴν μέϲην παρέλιπεν ὁ 
<Ἱπποκράτηϲ>, ἐν δὲ ταῖϲ κατὰ ποϲότητα τὴν ὀλίγην; ἴϲωϲ γὰρ ἄν 
τινι δόξειεν ἀλόγωϲ τοῦτο πρᾶξαι· χρῆναι γὰρ ἐν ταῖϲ βραχυλόγοιϲ 
διδαϲκαλίαιϲ ἀφορίζεϲθαι μὲν ταῖϲ ἄκραιϲ ἐναντιότηϲι τὰ πράγματα, 
παραλείπεϲθαι δὲ τὸ μέϲον τε καὶ ϲύμμετρον ἐν αὐταῖϲ, ὡϲ ἐξ ἀνάγκηϲ 
τοῖϲ ἄκροιϲ ϲυνεπινοούμενον. ἐγὼ τοίνυν καὶ τοῦτο πειράϲομαι διελ-
θεῖν καὶ ϲαφηνίϲαι τὴν τοῦ παλαιοῦ γνώμην, οὐκ ἀναγκαῖον μὲν 
ὂν ἐνταῦθα (τὰ γὰρ τοιαῦτα ζητήματα διὰ τῶν ἐξηγητικῶν ὑπομνη-
μάτων εἰθίϲμεθα λύειν), ἀλλ' ἐπειδὴ ἅπαξ ἐν τῷδε τοῦ λόγου κατέϲτην, 
ὡϲ ἀπολογεῖϲθαι τοῖϲ ἀγυμνάϲτοιϲ ὑπὲρ <Ἱπποκράτουϲ>, ἐν οἷϲ αὐτοὶ 
ϲφαλλόμενοι κατηγοροῦϲι τοῦ κατορθοῦντοϲ, οὐκ ὀκνήϲω προϲθεῖναι 
καὶ τοῦτο. δυοῖν οὖν ὄντων πραγμάτων ὅλῳ τῷ γένει κεχωριϲμένων, 
εἴ γε δὴ τὸ ποιοῦν τοῦ ποιουμένου τῷ γένει διενήνοχεν, αἱ μὲν τρί-
ψειϲ ἐκ τῶν ποιούντων εἰϲίν, αἱ δ' ὑπ' αὐτῶν ἀποτελούμεναι κατὰ 
τὰ ϲώμαθ' ἡμῶν διαθέϲειϲ ἐκ τῶν ποιουμένων. ὥϲτε καὶ τὰϲ ἐναν-
τιότηταϲ ἀναγκαῖον | ἑτέραϲ μὲν ἐν τῷ τῶν τρίψεων, ἑτέραϲ δ' ἐν τῷ 
τῶν διαθέϲεων ὑπάρχειν γένει, ἐν μὲν τῷ τῶν τρίψεων τήν τε μα-
λακὴν καὶ τὴν ϲκληρὰν καὶ τὴν πολλὴν καὶ τὴν ὀλίγην, ἐν δὲ τῷ τῶν 
διαθέϲεων τὴν οἷον δέϲιν τε καὶ λύϲιν τῶν ϲωμάτων καὶ τὴν ἰϲχνό- 
τητα καὶ τὴν ϲάρκωϲιν. ἡ μὲν οὖν προτέρα τῶν διαθέϲεων ἐναντίωϲιϲ 
ὑπὸ τῆϲ προτέραϲ κατὰ τὰϲ τρίψειϲ ἐναντιώϲεωϲ γίγνεται, ἡ δὲ δευ-
τέρα οὐκέτι. ϲυμβαίνει γὰρ ἐπ' αὐτῆϲ τὴν μὲν ἰϲχνότητα πρὸϲ τῆϲ 
πολλῆϲ γενέϲθαι τρίψεωϲ, τὴν δ' ἀνάθρεψιν ὑπὸ τῆϲ μετρίαϲ. ἡ γὰρ 
ὀλίγη ϲαρκοῦν οὐδέπω δυνατή, διότι δεῖται μὲν τὸ ϲαρκωθηϲόμενον 
ἀεὶ αἵματόϲ τε παραθέϲεωϲ ϲυμμέτρου καὶ δυνάμεωϲ εὐρώϲτου. καὶ 
ταῦτα ἄμφω καλῶϲ αὐτῷ πρὸϲ τῆϲ ϲυμμέτρου γίνεται τρίψεωϲ, οὐδέ-
τερον δ' ἱκανῶϲ οὐδ' αὐτάρκωϲ ἐπὶ τῆϲ ὀλίγηϲ. ἐπεὶ τοίνυν οὐ ϲυν-
έβαινον ἐϲ ταὐτὸν αἱ τῶν τρίψεων ἐναντιώϲειϲ ταῖϲ τῶν διαθέϲεων, 
ἠνάγκαζε δ' αὐτὸν ἡ τῆϲ βραχυλόγου διδαϲκαλίαϲ ἰδέα δι' ἐναντιώϲεων 
ἀφορίζεϲθαι τὸν λόγον, ἐπὶ τὴν χρηϲιμωτέραν ἐναντίωϲιν ἀφικόμενοϲ 
ὑπερεῖδε τῆϲ ἀχρηϲτοτέραϲ. χρηϲιμω|τέρα δέ ἐϲτιν ἡ κατὰ τὰϲ δια-
θέϲειϲ τῆϲ κατὰ τὰϲ τρίψειϲ ἑνὶ μὲν καὶ πρώτῳ λόγῳ τῷ κατὰ τὸ 
τέλοϲ τῆϲ τέχνηϲ· ἐϲτοχαϲμέναι γάρ εἰϲιν αἱ τρίψειϲ τῆϲ τοῦ ϲώματοϲ 
διαθέϲεωϲ ὡϲ τέλουϲ· ἀεὶ γὰρ τὸ τέλοϲ τοῦ πρὸ αὐτοῦ κυριώτερον, 
ὅϲῳ καὶ τοῦ διὰ τί γινομένου τὸ δι' ὃ γίνεται· δευτέρῳ δὲ λόγῳ 
〈τῷ〉 τῆϲ ϲαφηνείαϲ· ἐκ μὲν γὰρ τοῦ μαθεῖν ἡμᾶϲ τὰ τῆϲ πολλῆϲ 
καὶ τὰ τῆϲ μετρίαϲ ἀνατρίψεωϲ ἔργα ῥᾷϲτόν ἐϲτιν ἐπινοῆϲαι καὶ τὰ 
τῆϲ ὀλίγηϲ· οὐκέθ' ὁμοίωϲ δ' εὐϲύνοπτοϲ ἡ τῆϲ ϲυμμέτρου τρίψεωϲ 
δύναμιϲ. 
  οὐ μὴν ἀλλὰ καὶ τρίτον τῷδε τῷ λόγῳ κάλλιϲτα ἂν ὁ <Ἱππο-
κράτηϲ> εὑρίϲκοιτο διδάϲκων περὶ τρίψεων. ἡγεῖϲθαι μὲν γὰρ χρὴ τὴν 
τῶν ἐναργῶϲ ἀποτελουμένων διδαϲκαλίαν, ἕπεϲθαι δὲ τὴν τῶν ἀμυ-
δρῶϲ, εἴτε γράφοι τιϲ περὶ αὐτῶν ῥητῶϲ εἴτε τοῖϲ ἀναγινώϲκουϲιν 
ἀπολείποι. ἔϲτι δ' ἐναργὲϲ ἐπινοεῖν μὲν τὸ τῆϲ μετρίαϲ τρίψεωϲ ἔργον, 
ἡ ϲάρκωϲιϲ τοῦ ϲώματοϲ, οὐκ ἐναργὲϲ δὲ τὸ τῆϲ ὀλίγηϲ· οὔτε γὰρ 
ϲαρκοῦν οὔτ' ἰϲχναίνειν οὔθ' ὅλωϲ οὐδὲν ἐναργὲϲ φαίνεται ποιεῖν, ὅτι 
μὴ θερμαίνοι μόνον | ἐπὶ βραχύ. κοινὸν δ' ἦν ἁπάϲηϲ τρίψεωϲ τὸ 
θερμαίνειν. ὥϲτ', ἐπεὶ μήτ' ἐναργὲϲ ἀποτελεῖ μηδέν, καὶ ὅ τι φαίνεται 
ποιεῖν, οὐδὲ τοῦτο ἴδιον αὐτῆϲ ἐϲτιν, ἀλλὰ τὸ κοινὸν ἁπάϲηϲ τρίψεωϲ, 
εὐλόγωϲ παρελείφθη. τὸ μὲν οὖν, ὅτι κοινὸν ἁπάϲηϲ τρίψεωϲ ἔργον 
ἐϲτὶ τὸ θερμαίνειν, οὐκ ἄξιον <Ἱπποκράτουϲ> ϲυγγράμματοϲ· ὁποῖον 
δέ τι πέφυκεν ἑκάϲτη τρίψιϲ ἴδιον ἀποτελεῖν, <Ἱπποκράτει> τε διδά- 
ϲκειν ἀναγκαῖον ἦν ἡμῖν τε μανθάνειν χρήϲιμον. ἀναγαγὼν γὰρ ὥϲπερ 
εἰϲ ϲτοιχεῖά τινα τὰϲ ἁπλᾶϲ διαφορὰϲ ἅπαντα τὸν περὶ τῆϲ τρίψεωϲ 
λόγον ἐδίδαξεν, ὅπωϲ ἀναθρέψειϲ ἢ καθαιρήϲειϲ ἢ μαλάξειϲ ἢ ϲφίγξειϲ 
τὸ ϲῶμα. τούτοιϲ δ' εὐθέωϲ ϲυνεμφαίνεται τά τε μέϲα τῶν ἔργων καὶ 
τὰ κατὰ ϲυζυγίαν ἀποτελούμενα· μέϲα μέν, ὅταν ἤτοι μήτε δῆϲαι 
τὸ ϲῶμα μήτε λῦϲαι μήτε ϲαρκῶϲαι μήτε μινυθῆϲαι προελώμεθα, κατὰ 
ϲυζυγίαν δέ, ὅταν, εἰ οὕτωϲ ἔτυχεν, ἅμα δῆϲαι καὶ ϲαρκῶϲαι. τίϲ γὰρ 
οὐκ ἂν ἐπινοήϲειεν, ὡϲ, ἐπειδὰν ϲκληρᾷ ϲαρκὶ ϲαρκῶϲαι ϲῶμα | προαι-
ρώμεθα, τὴν ϲκληρὰν ἡμῖν τρίψιν ἅμα ποϲότητι ϲυμμέτρῳ παραλη-
πτέον ἐϲτίν, ὥϲπερ, κἀπειδὰν μαλακῇ, τὴν μαλακήν τε ἅμα καὶ ϲύμ-
μετρον ἐν τῷ ποϲῷ, καὶ κατὰ τὰϲ ἄλλαϲ ϲυζυγίαϲ ἀνάλογον; ἃϲ ἔνιοι 
τῶν γυμναϲτῶν ὡϲ ἴδια γράφοντεϲ εὑρήματα μετὰ καὶ τοῦ προϲεγκα-
λεῖν <Ἱπποκράτει> μεγάλωϲ πλημμελοῦϲιν, ὅτι τε τὸν πρῶτον ὑπὲρ 
αὐτῶν διδάξαντα δικαίων ἐπαίνων ἀποϲτεροῦϲι καί, τὸ τούτου χεῖρον, 
ὅτι τὴν ἐκείνου γνώμην εἰϲ ἑαυτοὺϲ μεταφέροντεϲ ἔτι καὶ διαβάλλειν 
αὐτὸν ἐπιχειροῦϲιν, οὐδ' οὖν οὐδὲ καλῶϲ ἐπαλλάττοντεϲ ἀλλήλαιϲ τὰϲ 
ἁπλᾶϲ διαφοράϲ. ἐχρῆν γάρ, οἶμαι, τόν γε κατὰ τρόπον ἐπὶ τὰϲ ἐν 
μέρει ϲυζυγίαϲ ἔρχεϲθαι βουλόμενον οὔτε τὰϲ ϲυμπάϲαϲ ἓξ ποιεῖν, 
ὥϲπερ ὁ <Θέων>, οὔτε παραλιπεῖν τι κατὰ ταύταϲ ἔργον ἢ ποϲότητοϲ ἢ 
ποιότητοϲ ἴδιον, ὥϲπερ ἐπὶ μὲν τῆϲ μαλακῆϲ τε ἅμα καὶ πολλῆϲ τὸ 
τῆϲ μαλακῆϲ, ἐπὶ δὲ τῆϲ ϲκληρᾶϲ τε ἅμα καὶ πολλῆϲ τὸ τῆϲ πολλῆϲ 
ἴδιον ἐδείκνυτο παραλελοιπώϲ, | ἀλλὰ καὶ ταῦτα προϲτιθέναι, καὶ τὰϲ 
κατὰ μέροϲ ϲυζυγίαϲ ἐννέα ποιεῖν. αἱ γὰρ τρεῖϲ διαφοραὶ τῶν κατὰ 
ποιότητα τρίψεων ταῖϲ τριϲὶ διαφοραῖϲ τῶν κατὰ ποϲότητα τρίψεων 
ἐπαλλαττόμεναι ϲυζυγίαϲ ἀποτελοῦϲιν ἐννέα, ἓξ μὲν τὰϲ ὑπὸ <Θέωνοϲ> 
εἰρημέναϲ ἐν ᾗ παρεθέμην ὀλίγον ἔμπροϲθεν ῥήϲει, τρεῖϲ δ' ἄλλαϲ, ἃϲ 
ἐκεῖνοϲ παρέλιπε, τὴν μέϲην ϲκληρᾶϲ τε καὶ μαλακῆϲ ὑπερβάϲ· καίτοι 
γ' οὐδ' ἐπινοῆϲαι δυνατόν ἐϲτιν οὔτε ϲκληρὰν οὔτε μαλακὴν τρίψιν 
ἄνευ τοῦ προϲεπινοῆϲαι τὴν ϲύμμετρον· ᾗ τάϲ γε τρεῖϲ διαφορὰϲ 
τῆϲ ποϲότητοϲ εἴπερ ἔζευξεν, ἐννέα τὰϲ πάϲαϲ ἂν οὕτωϲ ἀπειργάϲατο 
ϲυζυγίαϲ τρίψεων, οὐχ ἕξ. ἐκθήϲομαι δὲ αὐτὰϲ ἐπὶ διαγράμματοϲ, ἐν 
ᾧ τὸν μὲν πρότερον ϲτοῖχον ἄνωθεν κάτω ποιοτήτων χρὴ νοεῖν, τὸν 
δὲ δεύτερον ποϲοτήτων. |  
  ποιότητεϲ                       ποϲότητεϲ 
    ϲκληρά . . . . . . . . . . . . ὀλίγη 
    ϲκληρά . . . . . . . . . . . . πολλή 
    ϲκληρά . . . . . . . . . . . . ϲύμμετροϲ 
    μαλακή . . . . . . . . . . . . ὀλίγη 
    μαλακή . . . . . . . . . . . . πολλή 
    μαλακή . . . . . . . . . . . . ϲύμμετροϲ 
    ϲύμμετροϲ . . . . . . . . . . . ὀλίγη 
    ϲύμμετροϲ . . . . . . . . . . . πολλή 
    ϲύμμετροϲ . . . . . . . . . . . ϲύμμετροϲ. 
τῶν ἐν τούτῳ τῷ διαγράμματι γεγραμμένων ἐννέα ϲυζυγιῶν ἓξ τὰϲ 
πρώταϲ εἰπὼν ὁ <Θέων>, οὐκέτ' ἐμνημόνευϲεν τῶν ὑπολοίπων τριῶν, 
αὐτὸϲ ἑαυτῷ φανερῶϲ μαχόμενοϲ. εἴπερ γάρ ἐϲτι τῆϲ ὀλίγηϲ καὶ 
πολλῆϲ μέϲη τρίψιϲ, ἣν μετρίαν τε καὶ ϲύμμετρον ὀνομάζομεν, εἴη 
ἂν δηλονότι καὶ ϲκληρᾶϲ καὶ μαλακῆϲ ἑτέρα τιϲ μέϲη, ϲύμμετρόϲ τε καὶ 
μετρία προϲαγορευομένη. μεμνῆϲθαι δὲ ἡμᾶϲ χρὴ παρὰ πάντα τὸν 
λόγον, ὡϲ ἅπαντα ταῦτα κατὰ τὸ πρόϲ τι λέγεται. καὶ | γὰρ ἡ ϲκληρὰ 
τῷδέ τινι μαλακὴ γένοιτ' ἂν ἑτέρῳ τινὶ καὶ ἡ ϲύμμετροϲ ἀϲύμμετροϲ 
ἡ τ' ὀλίγη πολλὴ καὶ ἡ πολλὴ τῷδέ τινι τοῖϲ ἄλλωϲ πωϲ διακειμένοιϲ 
ὀλίγη. τοῦτο μὲν δὴ καὶ ὁ <Θέων> βούλεται, καὶ οὐκ ἔϲτιν ὥϲ τιϲ ὑπερ-
βὰϲ τὴν ϲύμμετρον ἐν ποιότητι τρίψιν οὐ μακρῶϲ ἁμαρτάνει. καί μοι 
δοκεῖ περιπεϲεῖν ὁ <Θέων> αὑτῷ, διότι παραλέλειπται κατὰ τὴν <Ἱππο-
κράτουϲ> ῥῆϲιν. ὥϲτε κἀκ τούτου κατάφωρον γίνεϲθαι τὸν ἄνδρα 
μηδὲν μὲν ἴδιον ὑπὲρ τρίψεωϲ ἐξευρηκότα, τὰ δ' <Ἱπποκράτουϲ> οὐκ 
ὀρθῶϲ μεταχειριζόμενον. οὐ γὰρ ἀνέγνω τὰ ϲυγγράμματα τοῦ παλαιοῦ 
παρὰ διδαϲκάλοιϲ εὐθὺϲ ἐκ παίδων ὁρμώμενοϲ. ὁμολογεῖ γοῦν αὐτὸϲ 
ἀθλητὴϲ γενέϲθαι τὰ πρῶτα, καταλύϲαϲ δὲ τὴν ἄϲκηϲιν ἐπὶ τὴν γυ-
μναϲτικὴν ἀφικέϲθαι τέχνην. καὶ ταῦτα μὰ τοὺϲ θεοὺϲ οὐχ ὑπὲρ τοῦ 
ψέξαι τὸν ἄνδρα προεθέμην εἰπεῖν (ἀποδέχομαι γὰρ αὐτὸν οὐδενὸϲ 
ἧττον ἑτέρων ἀρίϲτων γυμναϲτῶν), ἀλλ' ὑπὲρ τοῦ τοῖϲ ἀναγνωϲομέ-
νοιϲ τήνδε τὴν πραγματείαν ἐνδείξαϲθαι τὸ μὴ ῥᾴδιον εἶναι παρακο-
λουθεῖν βιβλίοιϲ παλαιοῖϲ ἄνευ τῶν ἐπιμελῶϲ ἐξηγουμένων αὐτά. 
διότι μὲν γὰρ ἔπρεπε βραχυλογίᾳ παλαιᾷ | τὴν μέϲην ϲκληρᾶϲ τε καὶ 
μαλακῆϲ ὑπερβῆναι τρίψιν ἔν γε τῇ λέξει τῆϲ ἑρμηνείαϲ, ἔμπροϲθεν 
εἴρηταί μοι· διότι δ' ἡμᾶϲ οὐ χρὴ παρορᾶν τά γε τοιαῦτα, καὶ πρό-
ϲθεν μὲν ἐπέδειξα καὶ νῦν δ' οὐδὲν ἧττον ἐπιδείξω. εἴπερ γὰρ ἡ μα-
λακὴ καὶ ἡ ϲκληρὰ τρίψιϲ ἐν τῷ πρόϲ τι τὴν ὕπαρξιν καὶ τὴν νόηϲιν 
ἔχουϲιν, ἀνάγκη ϲυνίϲταϲθαι καὶ τὴν ϲύμμετρον ἐν τῷ πρόϲ τι. τίθεϲο  
δή μοι ϲῶμα τοιοῦτον, οἷον καὶ τὸ τοῦ παιδὸϲ ὑπεθέμεθα τοῦ προ-
κειμένου κατὰ τόνδε τὸν λόγον, ἀκριβῶϲ ὑγιαῖνόν τε καὶ ϲύμμετρον 
ἤδη πάντη, ὡϲ μήτε μαλακώτερον ἐθέλειν ἡμᾶϲ αὐτὸ μήτε ϲκληρότερον 
ἐργάϲαϲθαι μήτε προϲθεῖναί τι τῆϲ ϲαρκώϲεωϲ μήτ' ἀφελεῖν. ἆρ' οὖν 
ἐπὶ τοῦ τοιούτου ϲώματοϲ ἢ τὴν ϲκληρὰν τρίψιν ἢ τὴν μαλακὴν προϲ-
άξομεν ἢ τὴν πολλὴν ἢ τὴν μετρίαν; ἐγὼ μὲν οὐδαμῶϲ ἡγοῦμαι ϲυμ-
φέρειν. ὑπὸ μὲν γὰρ τῆϲ ϲκληρᾶϲ ϲκληρότερον, ὑπὸ δὲ τῆϲ μαλακῆϲ 
μαλακώτερον, ὥϲπερ γε καὶ ὑπὸ μὲν τῆϲ πολλῆϲ ἰϲχνότερον, ὑπὸ δὲ 
τῆϲ μετρίαϲ παχύτερον ἀπεργαϲθήϲεται τὸ τοιοῦτον ϲῶμα. χρὴ | δ' 
οὐδὲν τούτων, ἀλλὰ τὴν ἀρχαίαν ἀκριβῶϲ αὐτῷ φυλάττεϲθαι ϲυμμε-
τρίαν. ὥϲτε οὔτε ϲκληρῶϲ οὔτε μαλακῶϲ αὐτὸ τρίψομεν οὔτε πολλαῖϲ 
οὔτε ὀλίγαιϲ, ἀλλὰ μετρίαιϲ ἀνατρίψεϲιν αὐτὸ τρίψομεν, οὐδὲν πλέον 
ἐργαζόμενοι τοῦ παραϲκευάζειν τε πρὸϲ τὰ γυμνάϲια καὶ αὖθιϲ ἀποθε-
ραπεύειν, ἐπειδὰν ἱκανῶϲ γυμνάϲηται. καλείϲθω γὰρ οὖν δὴ καὶ ἡμῖν, 
ὥϲπερ γε καὶ τοῖϲ νεωτέροιϲ γυμναϲταῖϲ, ‘ἀποθεραπεία’ τὸ μετὰ τὰ 
γυμνάϲια μέροϲ τῆϲ τρίψεωϲ. ὁ δέ γε <Θέων> οὐδεμίαν ὧν εἶπε κατὰ 
τὰϲ τρίψειϲ ϲυζυγιῶν ἐφαρμόϲαι δύναται τῇ τοιαύτῃ φύϲει τοῦ ϲώμα-
τοϲ. ἓξ μὲν οὖν εἶπε τὰϲ πάϲαϲ, τρεῖϲ μὲν τὰϲ πρώταϲ τῆϲ μαλακῆϲ, 
ἑτέραϲ δὲ τρεῖϲ τὰϲ δευτέραϲ τῆϲ ϲκληρᾶϲ. οὔτε δὲ τῶν μαλακῶν 
οὐδεμιᾶϲ τὸ τοιοῦτον ϲῶμα φαίνεται δεόμενον οὔτε τῶν ϲκληρῶν, 
ἀλλὰ τῆϲ τούτων ἀμφοτέρων μέϲηϲ, ἣν ϲύμμετρον ὀνομάζειν χρὴ κατὰ 
ποϲότητα καὶ ποιότητα. καὶ δῆλον ἤδη γέγονεν, ἡλίκον ὁ <Θέων> ἔϲφαλ-
ται τὴν μέϲην ϲκληρᾶϲ τε καὶ μαλακῆϲ ὑπερβὰϲ τρίψιν. ἐπὶ γοῦν τῆϲ 
ἀρίϲτηϲ καταϲκευῆϲ τοῦ ϲώματοϲ οὐδεμίαν ὧν εἶπον ϲυζυγιῶν ἐφαρ-
μόϲαι δυνατόν, οὔθ' ὑγιαίνοντοϲ ἀκριβῶϲ | οὔτ' ἐπανορθώϲεωϲ δεομέ-
νου τοῦ τοιούτου ϲώματοϲ. εἰ μὲν γὰρ ἀκριβῶϲ ὑγιαίνει, μόνηϲ τῆϲ 
παραϲκευαϲτικῆϲ δεῖται τρίψεωϲ, ἣν ὀλίγην τε ἅμα καὶ μέϲην ϲκληρᾶϲ 
καὶ μαλακῆϲ ἐδείξαμεν ὑπάρχειν· εἰ δ' ἤτοι τοῦ δέοντοϲ ἰϲχνότερον 
ἢ παχύτερόν ποτε γίνοιτο, μὴ μέντοι κατὰ ποιότητα τῆϲ ϲαρκὸϲ ὑπαλ-
λαγείη μηδέν, ἀλλ' εἰϲ τὸ μέϲον ἀκριβῶϲ φυλάττοιτο μαλακοῦ τε καὶ 
ϲκληροῦ, τηνικαῦτα τὴν πολλήν τε ἅμα καὶ ϲύμμετρον κατὰ ποιότητα 
προϲάξομεν ἰϲχναίνειν βουλόμενοι, ϲαρκοῦν δὲ τὴν ὀλίγην τε ἅμα καὶ 
ϲύμμετρον κατὰ ποιότητα, τὴν ϲύμμετρον δὲ κατ' ἀμφότερα, τό τε 
ποιὸν λέγω καὶ τὸ ποϲόν, ἀνατρέφειν προαιρούμενοι. ταύταϲ τὰϲ 
τρεῖϲ ϲυζυγίαϲ ὑϲτάταϲ ἐπὶ ταῖϲ ἓξ ὀλίγον ἔμπροϲθεν ἐξεθέμην ἐν τῷ 
διαγράμματι, δεικνὺϲ ὡϲ ἁπάϲαϲ αὐτὰϲ ὁ <Θέων> παρέλιπεν. 
  ἐπειδὴ τοίνυν οὐ μόνον ὅτι παρέλιπεν, ἀλλὰ καὶ ὅτι χρηϲιμω-
τάταϲ ὑπαρχούϲαϲ, ὁ λόγοϲ ἀπέδειξεν, ἑξῆϲ ἂν εἴη καιρὸϲ ἐπί τι τῶν  
ὀλίγον ἔμπροϲθεν ἀναβληθέντων ἰέναι καὶ πρῶτόν γε εἰπεῖν, ὡϲ ἡ 
κατὰ τὰ ϲτοιχεῖα τῶν πραγμάτων διδαϲκαλία χρηϲιμωτέρα τῶν ἄλλων 
ἐϲτίν· εὐϲύνοπτόν τε γὰρ ἐργάζεται τὸ πᾶν πρᾶγμα καὶ τῇ μνήμῃ 
παρατιθέμενον εἰϲ ἀνάμνηϲίν τε | ῥᾳδίωϲ ἐρχόμενον ἁπάντων τε τῶν 
κατὰ μέροϲ ἐπιδέξιον χρῆϲιν ἑτοίμωϲ δεχόμενον, ὡϲ ἂν εἰϲ ὀλίγα καὶ 
ὡριϲμένα ϲτοιχεῖα τῆϲ ἀναφορᾶϲ γινομέμηϲ αὐτῶν. τίϲ γὰρ οὐκ ἂν 
ἐξεύροι ῥᾳδίωϲ πάϲαϲ τὰϲ κατὰ μέροϲ ἐν ταῖϲ τρίψεϲι διαφοράϲ τε 
καὶ χρείαϲ καὶ δυνάμειϲ, εἰ μόνον ἅπαξ ἐκμαθὼν τὴν γνώμην τοῦ πα-
λαιοῦ μετὰ ταῦτα πρόχειρον ἔχει τῇ μνήμῃ τὴν ῥῆϲιν αὐτοῦ, δι' ἧϲ 
ἡμᾶϲ ἐδίδαξεν, ὡϲ δῆϲαι μὲν ἡ ϲκληρά, λῦϲαι δὲ ἡ μαλακή, μινυθῆϲαι 
δὲ ἡ πολλή, ϲαρκῶϲαι δ' ἡ μετρία δύναται τρίψιϲ; ἐκ γὰρ τοῦ ταῦτά 
γε νοῆϲαί τε καὶ μνημονεῦϲαι πρώταϲ μὲν τὰϲ ἐν τῇ ῥήϲει παρα-
λειφθείϲαϲ δύο διαφορὰϲ εὑρήϲομεν, εἶθ' ἑξῆϲ ἐπιπλέκοντεϲ ἀλλήλαιϲ 
ἁπάϲαϲ ἐννέα ϲυζυγίαϲ ἀπεργαϲόμεθα, τὰϲ ὀλίγον ἔμπροϲθεν ἐπὶ τοῦ 
διαγράμματοϲ ἐγκειμέναϲ, ἃϲ οὔθ' εὑρεῖν οὔτε μνημονεῦϲαι δυνατὸν 
ἄνευ τοῦ προηγήϲαϲθαι τὴν ϲτοιχειώδη διδαϲκαλίαν, ἣν <Ἱπποκράτηϲ> 
ἐποιήϲατο, ϲύμπαντα τὸν περὶ τῆϲ τρίψεωϲ λόγον εἰϲ τὰϲ πρώταϲ ἀρ-
χὰϲ ἀναγαγών, ἐξ ὧν ἀκριβῶϲ εὑρημένων οὐ μόνον τὰ νῦν εἰρημένα 
περιγίνοιτο ἂν ἡμῖν, ἀλλὰ καὶ τὸ κρίνειν ἁπάϲαϲ | τὰϲ μοχθηρὰϲ διδα-
ϲκαλίαϲ. ἴδιον γὰρ μάλιϲτα μεθόδου τοῦτο, τὸ διὰ βραχείαϲ ἀρχῆϲ 
ϲτοιχειώδουϲ ἐπὶ τὰ πάντα δύναϲθαι τὰ κατὰ μέροϲ ἰέναι καὶ κρίνειν 
ἅπαντα τὰ μοχθηρῶϲ εἰρημένα καθάπερ κανόνι τινὶ τοῖϲ ἐπιϲτημονι-
κοῖϲ θεωρήμαϲι τὰϲ οὐκ ὀρθὰϲ δόξαϲ δοκιμάζονταϲ. περὶ μὲν δὴ τοῦ 
μήτε ἄλλον τινὰ περὶ τρίψεων ὀρθῶϲ ἐγνωκέναι μήτε τὸν γυμναϲτὴν 
<Θέωνα>, καίτοι τῶν ἄλλων κάλλιον ὑπὲρ αὐτῶν ἀποφηνάμενον, ἀλλ' 
<Ἱπποκράτην> τε καὶ ὅϲοι τούτῳ παρηκολούθηϲαν ἱκανὰ καὶ ταῦτα. 
  Λείποιτο δ' ἄν τι τῶν τέωϲ ἀναβληθέντων ὑπὲρ τῶν ὀνομά-
των εἰπεῖν, ἵνα μή τιϲ ὑπὸ τοῦ πλήθουϲ αὐτῶν ἐξαπατώμενοϲ ἰϲ-
αρίθμουϲ οἰηθῇ τὰϲ διαθέϲειϲ ὑπάρχειν ταῖϲ προϲηγορίαιϲ. τὸ μὲν γὰρ 
ϲκληρὸν ὄνομα κυρίωϲ ἐπιφέρεται κατά τινοϲ μιᾶϲ τοῦ ϲώματοϲ δια-
θέϲεωϲ, ἣν οὐδ' ἐξηγεῖϲθαι διὰ πολλῶν ὁποία τίϲ ἐϲτι δεόμεθα, πάν-
των ἀνθρώπων ὑπὸ τῆϲ φωνῆϲ ὁδηγουμένων ἐπὶ τὸ πρᾶγμα. κατὰ 
δὲ τὸν αὐτὸν τρόπον καὶ τὸ μαλακόν. τὸ δ' ἀραιὸν καὶ τὸ πυκνὸν 
οὐκέθ' ὁμοίωϲ ἐναργῶϲ διαϲημαίνει τὰϲ δια|θέϲειϲ τοῦ ϲώματοϲ, ὅτι 
διττή τιϲ ἡ τῶν ὀνομάτων χρῆϲιϲ ἐγένετο, κυρίωϲ μὲν ὀνομαζόντων 
ἑτέρα, καταχρωμένων δ' ἑτέρα. τὸ μὲν οὖν κυρίωϲ ἀραιόν ἐϲτι τὸ  
μεγάλοιϲ διαλαμβανόμενον πόροιϲ, ὥϲπερ γε καὶ πυκνὸν τὸ μικροῖϲ· 
τὸ δ' ἐκ μεταφορᾶϲ ἢ καταχρήϲεωϲ ἢ ὅπωϲ ἄν τιϲ ὀνομάζειν ἐθέλῃ 
καὶ κατὰ τοῦ κεχυμένου τε καὶ πεπιλημένου λέγεται. κατὰ τοῦτο γοῦν 
ἔϲτιν ὅτε τὸν μὲν ἀέρα καὶ τὸ πῦρ ἀραιά, τὸ δ' ὕδωρ καὶ τὴν γῆν 
πυκνὰ λέγομεν, ἐπ' αὐτὰ τὰ ϲτοιχεῖα τὰϲ εἰρημέναϲ προϲηγορίαϲ ἐπι-
φέροντεϲ ἡνωμένα τε καὶ ὁμοιομερῆ τὴν φύϲιν ὑπάρχοντα καὶ μηδενὶ 
διαλαμβανόμενα πόρῳ. πολὺ δὲ δὴ τούτων ἔτι μᾶλλον ἀποκεχώρηκε 
τοῦ κυρίωϲ ὀνομάζεϲθαι τό τε ἐϲφιγμένον καὶ τὸ δεδεμένον, ἐκ μετα-
φορᾶϲ ἄμφω λεγόμενα, τὸ μὲν ἐϲφιγμένον ἐπὶ τοῦ πυκνοῦ καὶ τοῦ 
ϲκληροῦ, ποτὲ μὲν ἑκατέρου καταμόναϲ ὑπάρχοντοϲ, ἔϲτιν ὅτε δ' εἰϲ 
ταὐτὸν ἀφιγμένων, τὸ δ' αὖ δεδεμένον ἐπὶ τῶν αὐτῶν μέν, ἀλλ' οὐκ 
ἐκ τῆϲ αὐτῆϲ μεταφορᾶϲ· ἐπειδὴ γὰρ ἅπαντα τὰ δεδεμένα δυϲκίνητά 
ἐϲτιν, οὕτωϲ ὀνομάζουϲι καὶ τὰ διὰ | ξηρότητά τινα ἢ ψύξιν ἢ φλεγ-
μονὴν ἢ ϲκίρρον ἢ τάϲιν ἢ πλήρωϲιν ἢ βάροϲ ἐν δυϲκινηϲίᾳ καθεϲτῶτα. 
διὰ δὲ τὴν αὐτὴν αἰτίαν καὶ τοῖϲ ἐναντίοιϲ χρῶνται τῶν ὀνομάτων 
ἐπὶ τῶν ἐναντίων διαθέϲεων ἀνεῖϲθαι λέγοντεϲ ἢ ἐκλελύϲθαι ἢ κεχα-
λάϲθαι. χρὴ δὲ μὴ τῷ πλήθει τῶν ὀνομάτων προϲέχειν, ἀλλ' ἡγεῖϲθαι 
διττὰ γένη διαθέϲεων ὑπάρχειν τὰ πάντα, τὸ μὲν ἐν αὐτοῖϲ τοῖϲ ὁμοιο-
μερέϲι ϲώμαϲιν, ὅπερ ἤτοι ϲκληρὸν ἢ μαλακόν ἐϲτι, τὸ δ' ἐν ταῖϲ τῶν 
ὀργάνων ποροποιΐαιϲ ϲυνιϲτάμενον, ὅπερ ἤτοι πυκνὸν ἢ ἀραιόν. αὗται 
γὰρ ἴδιαι τῶν ϲωμάτων αὐτῶν εἰϲιν αἱ διαθέϲειϲ, ἐπίκτητοι δὲ καὶ ὡϲ 
ἂν εἴποι τιϲ πρόϲκαιροι ποτὲ μὲν ἐμπεπληϲμένων τῶν πόρων ὑγρό-
τητοϲ περιττῆϲ, ἔϲτι δ' ὅτε καθαρῶν ὑπαρχόντων, καὶ ποτὲ μὲν ἀνα-
πεπταμένων, ἔϲτι δ' ὅτε μεμυκότων. 
  Ἀλλὰ περὶ μὲν τῶν διαθέϲεων τούτων ἐν τοῖϲ ἑξῆϲ ὑπομνή-
μαϲιν ὁ λόγοϲ ἔϲται· νυνὶ δὲ ἐπὶ τὸ προκείμενον ἐπανιέναι χρὴ καὶ 
πρῶτον μὲν διορίϲαϲθαι ϲαφέϲτερον ἔτι περὶ τρίψεωϲ. ὡϲ ἐνίοτε μὲν 
αὐτὴ καθ' ἑαυτὴν ἐργά|ζεταί τι περὶ τοῖϲ ϲώμαϲιν ἡμῶν χρηϲτόν, ἐνίοτε 
δὲ τοῖϲ ἐργαζομένοιϲ ὑπηρετεῖ, καθάπερ <Ἱπποκράτηϲ> ἔλεγε περὶ 
ἐπιδέϲεωϲ· «ἐπίδεϲιϲ τὸ μὲν αὐτὴ ἰῆται, τὸ δὲ τοῖϲ ἰωμένοιϲ ὑπηρετεῖ». 
αὕτη μὲν οὖν ἡ τρίψιϲ ἐργάζεται τά τ' ἀραιὰ πυκνοῦϲα καὶ τὰ μα-
λακὰ ϲκληρύνουϲα (ϲκληρὰ δ' ἂν εἴη πάντωϲ ἡ τοιάδε τρίψιϲ) καὶ 
μὲν δὴ καὶ τὰ ϲκληρὰ μαλάττουϲα καὶ τὰ πυκνὰ διευρύνουϲα (μαλακὴ 
δέ ἐϲτιν ἡ τοιαύτη τρίψιϲ). οὕτω δὲ καὶ ἡ τοῦ ϲαρκῶϲαι χάριν καὶ ἡ  
τοῦ λεπτῦναι παραλαμβανομένη καθ' ἑαυτὰϲ ἐργάζονταί τι χρηϲτὸν ἐν 
τοῖϲ ϲώμαϲιν. ἡ μέντοι παραϲκευάζουϲα πρὸϲ τὰ γυμνάϲια καὶ ἡ μετὰ 
ταῦτα παραλαμβανομένη τοῖϲ γυμναϲίοιϲ ὑπηρετοῦϲιν, ἡ μὲν ἐκ τοῦ 
θερμῆναι μετρίωϲ τούϲ τε πόρουϲ ἀναϲτομοῦϲα τοῦ ϲώματοϲ καὶ τὰ 
κατὰ τὴν ϲάρκα περιττώματα χέουϲα καὶ τὰ ϲτερεὰ μαλάττουϲα, κα-
λεῖται δὲ παραϲκευαϲτικὴ τρίψιϲ ἡ τοιαύτη. ἡ δὲ ἑτέρα προϲαγορεύε-
ται μὲν ἀποθεραπευτική, γινομένη δὲ μετ' ἐλαίου πλέονοϲ ἐπιτέγγει 
τε ἅμα τῷ λίπει καὶ μαλάττει τὰ ϲτερεὰ καί τι καὶ διαφορεῖ τῶν ἐν 
τοῖϲ πόροιϲ περιεχομένων· ἀλλὰ περὶ | μὲν τῆϲδε καὶ αὖθιϲ εἴποιμεν 
ἂν ἐφεξῆϲ τοῖϲ γυμναϲίοιϲ. ἡ μέντοι παραϲκευαϲτικὴ τρίψιϲ ἐπὶ τῆϲ 
ἀρίϲτηϲ φύϲεωϲ ἕνεκα τοῦ διαθερμῆναι τὰ ϲώματα παραλαμβανομένη 
καθ' ὃν εἴρηται τρόπον ὀλίγον ἔμπροϲθεν γινέϲθω, μαλακὴ μὲν τὰ 
πρῶτα, προϲαγόντων δὲ ἤδη τοῖϲ πόνοιϲ ϲκληρά. οὕτω γὰρ ἂν μά-
λιϲτα τό τε μαλάττειν ἔχοι καὶ τὸ πρὸϲ τὰϲ ἐνεργείαϲ ἐπεγείρειν, καὶ 
τὸ διαφυλάττειν ὁποίαν παρέλαβε τὴν φύϲιν τοῦ ϲώματοϲ. εἰ μέντοι 
διαμαρτάνοιτο κατά τι, πρὸϲ τὸ ϲκληρὸν ἐκτρεπέϲθω μᾶλλον. αἱ γὰρ 
ἐπ' ὀλίγον ὑπερβολαὶ τῆϲ ϲυμμετρίαϲ ἐν τῷ δέρματι καταπαύονται τῶν 
ἐντὸϲ οὐδὲν ἀλλοιοῦϲαι, βλάπτοιτο δ' ἂν ἧττον τὸ δέρμα πρὸϲ τὸ 
ϲκληρόν τε καὶ πυκνὸν ἐκτρεπόμενον. οὕτω γὰρ ἂν εἴη δυϲπαθέϲτερον. 
ὡϲ, εἴ γε καὶ διαπνεῖϲθαι καλῶϲ ἠδύνατο τὸ τοιοῦτον, ϲκληρότατον 
〈ἂν〉 αὐτὸ καὶ πυκνότατον ἀπειργαζόμεθα. νυνὶ δέ, ἐπειδὴ πρὸϲ ἄμφω 
χρὴ παραϲκευαϲθῆναι καλῶϲ αὐτό, καὶ πρὸϲ τὴν τῶν ἔνδοθεν περιτ-
τωμάτων διαπνοὴν καὶ τὴν τῶν ἔξωθεν ὁμιλούντων βίαν, ἄριϲτον ἂν 
εἴη τὸ μέϲον ἑκατέρων τῶν ὑπερ|βολῶν. εἰ δ' ἄρα ποτὲ μὴ φυλάτ-
τοιτο τοῦτο, βέλτιον τὸ ϲκληρότερόν τε καὶ πυκνότερον τοῦ μαλακω-
τέρου τε καὶ ἀραιοτέρου. τὸ μὲν γὰρ τῆϲ διαπνοῆϲ ἐλλιπὲϲ ἐπανορ-
θώϲαϲθαι γυμναϲίοιϲ οἷόν τε· τὸ δὲ τῆϲ ἑτέραϲ διαθέϲεωϲ εὐεπηρέα-
ϲτον ὑπὸ τῶν ἔξωθεν αἰτίων οὔτ' ἐπανόρθωϲίν τινα ἑτέραν ἑτοίμην 
ἔχει, καὶ πρόϲεϲτιν αὐτῷ βλάβη τιϲ οὐ ϲμικρὰ διαφερομένων πολλάκιϲ 
οὐ τῶν περιττωμάτων μόνον, ἀλλὰ καὶ αὐτῆϲ τῆϲ τροφῆϲ. ἐν μὲν δὴ 
ταῖϲ κατὰ ποιότητα διαφοραῖϲ ἐπὶ τὸ ϲκληρότερον ἁμαρτάνειν χρὴ 
μᾶλλον ἤπερ ἐπὶ τὸ μαλακώτερον, ἐν μέντοι ταῖϲ κατὰ ποϲότητα πρὸϲ 
τὸ ἔλαττον ἐπὶ τῆϲ προκειμένηϲ δηλονότι φύϲεώϲ τε καὶ ἡλικίαϲ. ἀεὶ 
γὰρ χρὴ τούτου μεμνῆϲθαι κατὰ τὸν ἐνεϲτῶτα λόγον. αὐξάνεϲθαί τε 
γὰρ ἔτι βουλόμεθα τὸ τοιοῦτον ϲῶμα καὶ ἥκιϲτα ξηραίνεϲθαι. τίναϲ 
μέντοι χρὴ φύϲειϲ ϲωμάτων καὶ τίναϲ διαθέϲειϲ ἐπὶ πλέον τρίβειν, 
αὖθιϲ εἰρήϲεται.  
  Νυνὶ δὲ ἐπὶ τὴν ἐνεϲτῶϲαν ὑπόθεϲιν ἐπα|νελθόντεϲ ὑπὲρ τοῦ 
μέτρου τῆϲ τρίψεωϲ ἐπιϲκεψώμεθα τὸν αὐτὸν τρόπον, ὅνπερ ἀρτίωϲ 
ἐπεϲκέμμεθα περὶ τῆϲ ποιότητοϲ. ἔοικα δὲ κἀνταῦθα, πρὶν ὁρίζειν τὸ 
μέτρον, ἑτέρου τινὸϲ ἐπιμνηϲθήϲεϲθαι ϲκέμματοϲ, οὗ χωρὶϲ οὐδὲ τὸ 
μέτρον ὀρθῶϲ οὔτε ὁριϲθῆναι δυνατὸν οὔτε γνωριϲθῆναι. τὸ δὲ δὴ 
ϲκέμμα τοῦ περιέχοντοϲ ἀέροϲ τὸν τριψόμενον ἡ κρᾶϲίϲ ἐϲτιν, ἣν δεῖξαι 
μὲν ἐπὶ τῶν ἔργων ἐγχωρεῖ, διελθεῖν δὲ τῷ λόγῳ ϲαφῶϲ οὕτωϲ, ὡϲ 
μηδὲν ἀπολείπεϲθαι τὴν ἑρμηνείαν ἐναργοῦϲ ἐνδείξεωϲ, ἀμήχανόν ἐϲτι 
καὶ ἀδύνατον παντάπαϲιν. ἀλλ' εἰ μὴ πολὺ λείποιτο δείξεωϲ ἐναρ-
γοῦϲ ὁ λόγοϲ, ἱκανὸν καὶ τοῦτο. προηγεῖται δὲ δὴ καὶ τοῦδε πάλιν 
ἑτέρα τιϲ ὑπόθεϲιϲ, ἐν τίνι μὲν ὥρᾳ τοῦ ἔτουϲ, ἐν τίνι δὲ χώρᾳ τῆϲ 
οἰκουμένηϲ ὁ γυμναϲόμενοϲ ἔϲται. μόνα γὰρ ἐπ' αὐτοῦ δύο διώριϲται, 
τό τε τῆϲ καταϲκευῆϲ τοῦ ϲώματοϲ καὶ τὸ τῆϲ ἡλικίαϲ· οὔτε δὲ ἐν 
ᾧτινι τέθραπται μέρει τῆϲ γῆϲ, οὔτε ἐν ᾧ μέλλει γυμνάϲαϲθαι νῦν, 
οὐδὲ καθ' ἥντινα τοῦ ἔτουϲ ὥραν ἢ καὶ τῆϲ ἡμέραϲ, προϲδιώριϲται, 
καίτοι παρὰ | ταῦτα πάντα τὸ μέτρον τῆϲ τρίψεωϲ ὑπαλλάττεται. 
προϲδιοριϲτέον οὖν αὐτὰ πάλιν, εἰρημένα μὲν ἤδη δυνάμει κατὰ τὴν 
ἀρχὴν τοῦδε τοῦ γράμματοϲ, οὐ μὴν τῇ γ' ἑρμηνείᾳ ϲαφῶϲ δεδηλω-
μένα. λέγοντεϲ γὰρ οἷον κανόνα τινὰ πρῶτον ἐκτίθεϲθαι πάντων τῶν 
ἐφεξῆϲ εἰρηϲομένων τὸν ἄμεμπτον τῇ καταϲκευῇ τοῦ ϲώματοϲ ἄνθρω-
πον, εὐθέωϲ ἐν τούτῳ καὶ τὴν χώραν αὐτοῦ διοριϲόμεθα δυνάμει. 
οὔτε γὰρ εὐκρατότατον οὔτε ἀμεμπτότατον τῇ καταϲκευῇ ϲῶμα γενέ-
ϲθαι δυνατὸν ἐν τοῖϲ ἀμέτρωϲ κεκραμένοιϲ χωρίοιϲ, ὡϲ ὅ τε λόγοϲ 
ὑπαγορεύει καὶ ἡ πεῖρα δείκνυϲι. ξηροὶ μὲν γὰρ καὶ ἰϲχνοὶ καὶ οἷον 
ἐϲκελετευμένοι γίνονται κατὰ τὰϲ θερμὰϲ χώραϲ οἱ ἄνθρωποι, ἀνώ-
μαλοι δὲ ταῖϲ κράϲεϲιν, ὡϲ τὰ μὲν ἔξω ψυχρά, τὰ δὲ ἔνδον τε καὶ 
κατὰ τὰ ϲπλάγχνα θερμὰ περαιτέρω τοῦ προϲήκοντοϲ ἔχειν, οἱ τῶν 
ψυχρῶν χωρίων οἰκήτορεϲ. τὸ δ' ἄριϲτον ϲῶμα, περὶ οὗ νῦν ὁ λόγοϲ, 
ὥϲπερ ὁ <Πολυκλείτου> κανών ἐϲτιν, ᾧ κατὰ μὲν τὴν ἡμετέραν χώ-
ραν, ὡϲ ἂν εὔκρατον ὑπάρχουϲαν, ὦπται πολλῶν πολλὰ παραπλήϲια 
ϲώματα, παρὰ δὲ Κελτοῖϲ | ἢ Ϲκύθαιϲ ἢ Αἰγυπτίοιϲ ἢ Ἄραψιν οὐδ' 
ὄναρ ἔϲτιν ἰδεῖν τοιοῦτον ϲῶμα. καὶ αὐτῆϲ δὲ τῆϲ ἡμετέραϲ χώραϲ 
ἱκανὸν ἐχούϲηϲ πλάτοϲ, εὐκρατότατόν ἐϲτι τὸ μεϲαίτατον, οἷόνπερ 
ὑπάρχει τὸ κατὰ τὴν <Ἱπποκράτουϲ> πατρίδα· καὶ γὰρ χειμῶνοϲ 
αὕτη καὶ θέρουϲ ἐϲτὶν εὔκρατοϲ, ἔτι δὲ δὴ μᾶλλον ἦρόϲ τε καὶ φθινο-
πώρου. τοιαύτην οὖν τινα χώραν ὑποθέμενοι τῷ προκειμένῳ ϲώματι,  
τὴν ὥραν τοῦ ἔτουϲ αὐτῷ προϲυποθώμεθα τὸ μεϲαίτατον τοῦ ἦροϲ. 
ἔϲτω δὲ καὶ τῆϲ ἡμέραϲ ἐκείνηϲ, ἐν ᾗ μέλλει πρὸϲ ἡμῶν γυμνάζεϲθαι 
τὸ πρῶτον, ὡϲ οἷόν τε τὸ μεϲαίτατον, ἵνα κατὰ μηδένα τρόπον ὑπὸ 
τοῦ περιέχοντοϲ ἐξαλλαχθῇ πωϲ ἡ φυϲικὴ δύναμιϲ τῆϲ κράϲεωϲ αὐτοῦ. 
διὰ δὲ τὸν αὐτὸν λογιϲμὸν οὐδὲ τὸν οἶκον, ἐν ᾧ γυμνάζεϲθαι μέλλει, 
θερμότερον ἢ ψυχρότερον εἶναι προϲήκει κατά γε τὴν ἡμέραν ἐκείνην 
τοῦ κοινοῦ τῆϲ πόλεωϲ ὅληϲ ἀέροϲ. ἐν μέντοι χειμῶνι καὶ θέρει 
τοϲοῦτον αὐτῷ προϲθετέον, ἐν μὲν χειμῶνι θερμότητα, ἐν δὲ θέρει 
ψυχρότητα, ὡϲ εὔκρατον ἀκριβῶϲ ἀποτελεϲθῆναι τὸ ϲῶμα κατὰ τὸν 
τῆϲ τρίψεωϲ καιρόν. | εἰ γὰρ ἤτοι θερμότεροϲ ἢ ψυχρότεροϲ εἴη περαι-
τέρω τοῦ προϲήκοντοϲ, ἐν μὲν τῷ θερμοτέρῳ φθάϲειεν ἂν ἱδρῶϲαι, 
πρὶν αὐτάρκωϲ μαλαχθῆναι, κατὰ δὲ τὸν ψυχρότερον οὐδ' ἂν ἐκθερ-
μανθείη τὴν ἀρχὴν οὐδὲ μαλαχθείη ποτὲ καλῶϲ οὐδ' ἐπανθήϲειεν 
ἔρευθοϲ εὐανθὲϲ οὐδ' εἰϲ ὄγκον ἀρθείη τὸ ϲῶμα. ταῦτα γὰρ δὴ τὰ 
γνωρίϲματα ϲυμμέτρου τρίψεώϲ ἐϲτιν ἐν ἀέρι ϲυμμέτρῳ περὶ τὴν εὔ-
κρατον ἕξιν τοῦ ϲώματοϲ, ἔρευθόϲ τε καὶ ὄγκοϲ. ὥϲπερ γὰρ ἐν τῷ 
καταχεῖν ὕδωρ θερμὸν εἰϲ ὄγκον μὲν τὸ πρῶτον ἐξαίρεται τὰ ϲώματα, 
πλεοναζόντων δὲ καθίϲταται, καὶ διὰ τοῦθ' <Ἱπποκράτηϲ> ἐπ' αὐτῶν 
εἶπε «τὸ μὲν γὰρ πρῶτον ἀείρεται, ἔπειτα δ' ἰϲχναίνεται», οὕτω καὶ 
ἡ τρίψιϲ ἐξαίρει μὲν τὸ πρῶτον, αὖθιϲ δὲ ϲυϲτέλλει τε καὶ καθαιρεῖ 
τὸ ϲῶμα. τοὺϲ μὲν δὴ ϲαρκώϲεωϲ ἕνεκα τριβομένουϲ τηνικαῦτα παύ-
εϲθαι προϲῆκεν, ὅταν εἰϲ ὄγκον ἀρθὲν τὸ ϲῶμα πληϲίον ἥκῃ τοῦ καθ-
ίϲταϲθαι· τοὺϲ δ' εἰϲ τὰ γυμνάϲια παραϲκευαζομένουϲ οὐ χρὴ τοῦτον 
ἀναμένειν τὸν καιρόν, ἀλλὰ πολὺ πρόϲθεν παύεϲθαι, καὶ μάλιϲτα ὅταν 
ἄριϲτοι τὴν κρᾶϲιν ὦϲι καὶ παῖδεϲ ἔτι τὴν ἡλικίαν. | ὑγρὰ γὰρ δὴ τού-
των τὰ ϲώματα καὶ μαλακὰ καὶ βραχείαιϲ τρίψεϲι μαλαττόμενα, ϲκοπὸϲ 
δέ ἐϲτι καὶ τέλοϲ τῆϲ παραϲκευαϲτικῆϲ τρίψεωϲ τὸ μαλαχθῆναι μὲν τὰ 
ϲτερεά, λυθῆναι δὲ τὰ ὑγρά, τοὺϲ πόρουϲ δ' εὐρυνθῆναι. ὁπόϲον δ' 
ἐϲτὶ τὸ πλῆθοϲ τῶν ἀνατρίψεων, οὐχ οἷόν τε λόγῳ δηλῶϲαι, ἀλλὰ 
χρὴ τὸν ἐπιϲτατοῦντα, τρίβωνα τῶν τοιούτων ὑπάρχοντα, κατὰ μὲν 
τὴν πρώτην ἡμέραν οὐκ ἀκριβεῖ ϲτοχαϲμῷ χρήϲαϲθαι, κατὰ δὲ τὰϲ ἑξῆϲ 
ἐμπειρίαν ἤδη τινὰ τῆϲ τοῦ ϲώματοϲ ἐκείνου φύϲεωϲ ἔχοντα τὸν ϲτο-
χαϲμὸν ἀεὶ καὶ μᾶλλον ἐξακριβοῦν. καὶ μὲν δὴ καὶ κατὰ τὰ γυμνάϲια  
τῇ μὲν πρώτῃ τῶν ἡμερῶν οὐ δυνατὸν ἀκριβῶϲαι τὸ μέτρον, ἐν δὲ 
ταῖϲ μετὰ τήνδε καὶ πάνυ δυνατόν. ἔϲτω δὴ κἀνταῦθα γνωρίϲματα 
κατὰ μὲν τὴν πρώτην ἡμέραν, ὅταν ἐγκελευομένῳ καὶ παρορμῶντι 
γυμνάϲαϲθαι μηκέθ' ὁμοίωϲ ὑπακούῃ, ἀλλὰ βραδυτέραϲ τε καὶ ἀραιο-
τέραϲ καὶ ἀϲχημονεϲτέραϲ καὶ τὸ ϲύμπαν εἰπεῖν ἀτονωτέραϲ ποιῆται 
τάϲ τε λαβὰϲ τῶν προϲπαλαιόντων καὶ τὰϲ κινήϲειϲ. 
  εἶναι δὲ δηλονότι χρὴ τὸν γυμναζόμενον οὔτε | θυμικόν, ὡϲ ἔτι 
προθυμεῖϲθαι γυμνάζεϲθαι καμνούϲηϲ ἤδη τῆϲ δυνάμεωϲ, οὔτ' ἄθυμον, 
ὡϲ ἀπαγορεύειν ἔτι πονεῖν δυνάμενον. ἔϲτι δὲ δήπου τοιοῦτοϲ οὐ 
τὸ ϲῶμα μόνον, ἀλλὰ καὶ τὴν ψυχὴν ὁ νῦν ἡμῖν ὑποκείμενοϲ ἄνθρω-
ποϲ. ὡϲ ὅϲοι γε ψυχροὺϲ ἔχουϲι χυμοὺϲ ἐν τῇ γαϲτρὶ περιεχομένουϲ 
ἢ κατὰ τὴν ὅλην ἕξιν ἠθροιϲμένουϲ, ἀργότεροι πρὸϲ τὰϲ κινήϲειϲ εἰϲίν. 
ὡϲαύτωϲ δὲ καὶ οἱ πληθωρικῶϲ διακείμενοι καὶ οἱ προϲφάτῳ κρύει 
καταπονηθέντεϲ ἄθυμοί τέ εἰϲι καὶ ὀκνηροὶ κινεῖϲθαι, καὶ τούτων ἔτι 
μᾶλλον, ὅϲοι φύϲει ψυχρότεροι, καὶ πολὺ δὲ δὴ μᾶλλον, εἰ τῇ ψυχρό-
τητι καὶ ὑγρότηϲ τιϲ προϲείη. οὗτοι μὲν γὰρ νοθεύουϲι τὰ τοῦ μέτρου 
τῶν γυμναϲίων γνωρίϲματα, καθάπερ γε καὶ οἱ θερμότεροι τὴν κρᾶϲιν 
ἢ διὰ τὴν οἰκείαν φύϲιν ἢ δι' ἐπίκτητόν τινα διάθεϲιν εὔθυμοί τέ εἰϲι 
καὶ φιλόνεικοι καὶ πρὸϲ τὰϲ ἐνεργείαϲ ἕτοιμοι περαιτέρω τοῦ δέοντοϲ. 
ὅϲοι δὲ μήτε τὸ ϲῶμα θερμότερον ἢ ψυχρότερον ἔχουϲι μήτ' ἄθυμοι 
τὴν ψυχήν εἰϲι τὸ πάμπαν ἢ φιλόνεικοί τε καὶ φιλότιμοι καὶ θυμικοί, 
τούτοιϲ ἀκριβῆ διαφυ|λάττεται τοῦ μέτρου τῶν γυμναϲίων τὰ γνωρί-
ϲματα, καὶ κατὰ τὴν πρώτην μὲν ἡμέραν εὐθύϲ, ἀτὰρ οὖν ἔτι δὴ καὶ 
μᾶλλον ἐπὶ προήκοντι τῷ χρόνῳ. εἰ γάρ τι καὶ παρέλαθεν κατὰ τὴν 
ἀρχήν, ἀκριβωθήϲεται τοῦτο τῇ πείρᾳ διδαχθέν. οὕτωϲ οὖν εἰϲ ἀκριβῆ 
ϲτοχαϲμὸν ἔρχεται καὶ τὸ τῶν ϲιτίων μέτρον οὐδενὶ τρόπῳ κατ' ἀρ-
χὰϲ γνωριϲθῆναι δυνάμενον· ἀλλ' ἡ καθ' ἑκάϲτην ἡμέραν πεῖρα καὶ 
μνήμη τοῦ ποϲοῦ τῶν ϲιτίων καὶ τῶν γυμναϲίων, οὐδὲν ἀργῶϲ ὁρῶν-
τοϲ τοῦ προεϲτῶτοϲ, ἀλλ' ἀεὶ μεμνημένου, ὅπωϲ ἔπεψεν ἐπὶ τοϲοῖϲδε 
τοῖϲ γυμναϲίοιϲ τὰ τοϲάδε ϲιτία, πληϲίον ἀκριβοῦϲ ἐπιϲτήμηϲ ἄγει τὴν 
διάγνωϲιν ἐν τῷ χρόνῳ. ταυτὶ μὲν οὖν ἤδη πωϲ ἅπαντα κοινὰ καὶ 
ταῖϲ μοχθηροτέραιϲ ὑπάρχει καταϲκευαῖϲ τῶν ϲωμάτων, ὑπὲρ ὧν οὐδὲν 
νῦν πρόκειται λέγειν. ἡ δ' ἀρίϲτη φύϲιϲ, ἡ νῦν ἡμῖν προκειμένη, τὰ 
μέτρα πάντων εὔδηλα κέκτηται, μήτε τοῖϲ τῆϲ ψυχῆϲ ἤθεϲι μήτε ταῖϲ 
τοῦ ϲώματοϲ δυϲκραϲίαιϲ ἐπιθολοῦϲά τε καὶ νοθεύουϲα τῶν εἰρημένων 
μηδέν, ἀλλὰ καὶ τρίψεων καὶ γυμναϲίων καὶ ϲιτίων καὶ ὕπνων ἐναρ-
γῶϲ ἐνδεικνυμένη τὰ μέτρα, | καὶ τηνικαῦτα πρῶτον ἀπαγορεύουϲα 
πρὸϲ ἕκαϲτον, ὅταν μηκέτι δέηται, ὥϲτε εἶναι καὶ τοῦτο τῷ προεϲτῶτι  
τοιούτου ϲώματοϲ οὐ μικρὸν γνώριϲμα μέτρου. λέγω δὲ τὴν πρὸϲ 
ἕκαϲτον ὧν ἂν πράττῃ προθυμίαν, αὐτῆϲ τῆϲ φύϲεωϲ ἑαυτῇ τὸ μέτρον 
εὑριϲκούϲηϲ ἐν ταῖϲ ἀρίϲταιϲ καταϲκευαῖϲ. καὶ γὰρ ἀνατριβόμενοι 
τηνικαῦτα πρῶτον ἐξίαϲιν ἐπὶ τὸ γυμνάϲιον οἱ ἄριϲτα πεφυκότεϲ, ὅταν 
ἱκανῶϲ ἔχωϲι μαλακότητόϲ τε ἅμα καὶ θερμότητοϲ ἅπαντι τῷ ϲώματι· 
καὶ γυμναζόμενοι τότε πρῶτον ὀκνήϲουϲιν, ὅταν αὐτάρκωϲ γυμναϲθῶϲι· 
καὶ δὴ καὶ ϲιτίων τε καὶ πομάτων ἀποϲτήϲονται τότε πρῶτον, ὅταν 
ἱκανῶϲ ἐμπληϲθῶϲιν, ὥϲτ' οὐδεὶϲ φόβοϲ οὔτε ὑπερπονῆϲαι τὸν τοιοῦ-
τον ἄνθρωπον οὔθ' ὑπερεμπληϲθῆναι, ταῖϲ ὁρμαῖϲ τῆϲ φύϲεωϲ οἰακιζό-
μενον. οὔκουν οὐδὲ τοῦ προεϲτῶτοϲ εἰϲ ἄκρον ἥκοντοϲ ἐπιϲτήμηϲ ὁ 
τοιοῦτοϲ ἄνθρωποϲ δεῖται, καθάπερ οἱ μετὰ ταῦτα λεχθηϲόμενοι πάν-
τεϲ, οἱ μοχθηρῶϲ κατεϲκευαϲμένοι. αὐτὸ γὰρ ἑαυτῷ πάντ' ἐξευρίϲκει 
τὸ ὑγιεινὸν ϲῶμα, ταῖϲ τῆϲ φύϲεωϲ ὁρμαῖϲ | ἐπιτροπευόμενον, καὶ μά-
λιϲτ' εἰ καλῶϲ εἴη τὰ τῆϲ ψυχῆϲ αὐτῷ πεπαιδευμένα. πολλοὶ γὰρ 
ἔθεϲι μοχθηροῖϲ ἐντραφέντεϲ ἀκολαϲτότερον ἢ ἀργότερον διαιτώμενοι 
διαφθείρουϲι φύϲειϲ χρηϲτάϲ, ὥϲπερ αὖ πάλιν ἔνιοι μοχθηρῶϲ φύντεϲ 
τὸ ϲῶμα βίῳ ϲώφρονι καὶ ἔργῳ καὶ γυμναϲίοιϲ εὐκαίροιϲ ἐπανωρ-
θώϲαντο τὰ πολλὰ τῶν ἐλαττωμάτων. ἀλλὰ τούτοιϲ μὲν ὁ μετὰ 
ταῦτα λόγοϲ ἅπαϲ ϲύγκειται· περὶ δὲ τῶν ἄριϲτα κατεϲκευαϲμένων τὸ 
ϲῶμα. καὶ τὸν νοῦν προϲεχόντων ἐπιϲτάταιϲ ὑγιεινοῖϲ ἐν τῷδε τῷ 
γράμματι πρόκειται διελθεῖν. ὁ μὲν οὖν ἔμπροϲθεν λόγοϲ ὑπὲρ αὐτῶν 
εἰϲ τὸ μέτρον ἐτελεύτα τῶν γυμναϲίων· ἐφεξῆϲ δ' ἂν εἴη καιρὸϲ 
ὑπὲρ τῶν εἰδῶν διελθεῖν. 
  Εἴδη δὲ γυμναϲίων ὀνομάζω πάλην καὶ παγκράτιον καὶ πυγ-
μὴν καὶ δρόμον ὅϲα τ' ἄλλα τοιαῦτα, τινὰ μὲν οὖν αὐτὸ τοῦτο, γυμνάϲια 
μόνον, ὑπάρχοντα, τινὰ δὲ οὐ γυμνάϲια μόνον, ἀλλὰ καὶ ἔργα· γυ-
μνάϲια μὲν αὐτά γε δὴ ταῦτα τὰ εἰρημένα καὶ προϲέτι τὸ πιτυλίζειν, 
τὸ ἐκπλεθρίζειν, τὸ ϲκιομαχεῖν, τὸ ἀκροχει|ρίζεϲθαι, τὸ ἅλλεϲθαι, τὸ 
δίϲκον βάλλειν καὶ ἀποτομάδα καὶ διὰ κωρύκου καὶ διὰ ϲφαίραϲ, ἢ μι-
κρᾶϲ ἢ μεγάληϲ, καὶ δι' ἁλτήρων ἐκπονῆϲαι τὸ ϲῶμα, γυμνάϲια δ' ἅμα καὶ 
ἔργα ϲκάπτειν ἐρέττειν ἀροῦν κλᾶν ἀμπέλουϲ ἀχθοφορεῖν ἀμᾶν ἱππεύειν 
ὁπλομαχεῖν ὁδοιπορεῖν κυνηγετεῖν ἁλιεύειν ὅϲα τ' ἄλλα κατὰ μέροϲ 
πράττουϲιν ἄνθρωποι τεχνῖταί τε καὶ ἄτεχνοι τῶν κατὰ τὸν βίον ἕνεκα 
χρειῶν, ἢ οἰκοδομοῦντεϲ ἢ χαλκεύοντεϲ ἢ ναυπηγοῦντεϲ ἢ ἀροτρεύ-
οντεϲ ἤ τι τοιοῦτον ἕτερον πολέμιον ἢ εἰρηνικὸν ἐργαζόμενοι. τοῖϲ 
πλείϲτοιϲ δὲ τῶν τοιούτων ἔνεϲτί ποτε καὶ ὡϲ γυμναϲίοιϲ μόνον χρή-
ϲαϲθαι. τριττὴ γὰρ αὐτῶν τιϲ ἡ ϲύμπαϲα χρεία, ποτὲ μὲν ὡϲ ἔργων  
μόνον αὐτὸ δὴ τοῦτο παραλαμβανομένων, ἐνίοτε δὲ ὡϲ ἀϲκημάτων 
ἕνεκα τῆϲ τῶν μελλόντων ἔργων χρείαϲ, ἔϲτιν ὅτε δὲ καὶ ὡϲ γυμνα-
ϲίων. κατ' ἀγρὸν γοῦν ποθ' ἡμεῖϲ ληφθέντεϲ ἐν χειμῶνι ξύλα τε 
ϲχίζειν ἠναγκάϲθημεν ἕνεκα τοῦ γυμνάζεϲθαι καὶ κριθὰϲ ἐμβάλλοντεϲ 
ἐν ὅλμῳ κόπτειν τε καὶ ἐκλεπίζειν, ἅπερ ἑκάϲτηϲ ἡμέραϲ οἱ κατ' 
ἀγρὸν ἔπραττον ὡϲ ἔργα. περὶ μὲν δὴ τῆϲ ὡϲ | ἔργων αὐτῶν χρή-
ϲεωϲ ἐν τῷ μετὰ ταῦτα λόγῳ διαιρήϲομεν· ἐν δὲ τῷ παρόντι περὶ 
τῆϲ ὡϲ γυμναϲίων ἐροῦμεν. ἅπαντα γὰρ τὰ τοιαῦτα γυμνάϲια γίνεται 
μήτε δι' ὅληϲ ἡμέραϲ αὐτὰ πραττόντων μήτ' ἐν ἄλλῳ καιρῷ τοῦ πρὸ 
τῶν ϲιτίων. φυλάττεϲθαι δὲ δήπου προϲήκει καὶ τὸ μέτρον ἐπ' αὐ-
τοῖϲ τῶν γυμναϲίων καὶ τὴν καλουμένην ἀποθεραπείαν. εἰ δὲ καὶ 
προανατριψάμενόϲ τιϲ αὐτάρκωϲ ἐπ' αὐτὰ παραγίνοιτο, νῦν μὲν ἂν 
ἅπανταϲ ἀκριβῶϲ ἔχοι τοὺϲ ἀριθμοὺϲ τῶν γυμναϲίων. ὑπέρ τε οὖν 
τούτων ἁπάντων, ἃ δὴ καὶ γυμναϲίων εἴδη καλοῦμεν, ἐπίϲταϲθαι χρὴ 
τὸν τὴν ὑγιεινὴν τέχνην μετιόντα, καλεῖν δ' ἔξεϲτιν αὐτόν, ὡϲ ἔμπρο-
ϲθεν εἶπον, ἢ ὑγιεινὸν ἢ γυμναϲτὴν ἢ ἰατρόν, κυριωτάτηϲ μὲν ἐϲομέ-
νηϲ τῆϲ πρώτηϲ προϲηγορίαϲ, ἐκ καταχρήϲεωϲ δὲ τῶν ἄλλων. εἴπερ 
γὰρ ἅπαντεϲ οἱ τεχνῖται παρωνύμωϲ ὀνομάζονται τῶν τεχνῶν, ἃϲ 
μεταχειρίζονται, πρόδηλον, ὡϲ ὁ τὴν ὑγιεινὴν τέχνην μετερχόμενοϲ 
ὑγιεινὸϲ ἂν εὐλόγωϲ προϲαγορεύοιτο, καθάπερ καὶ ὁ τὴν περὶ τὰ 
γυμνάϲια μόνον γυμναϲτὴϲ καὶ ὁ περὶ τὰϲ ἰάϲειϲ ἰατρόϲ. εἰ δέ | τιϲ 
ἢ γυμναϲτὴν ἢ ἰατρὸν ὀνομάζοι τὸν ὑγιεινὸν δὴ τοῦτον, ἀπὸ μέρουϲ 
τε προϲαγορεύϲει τὸ ϲύμπαν καὶ οὐ κυρίωϲ, ἀλλ' ἐκ καταχρήϲεωϲ ἢ 
ἐπὶ διαϲτάϲεωϲ, ἢ ὅπωϲ ἄν τιϲ ἐθέλῃ καλεῖν, οὕτω ποιήϲεται τὴν 
προϲηγορίαν. αἴτιον δὲ τούτου τό, μιᾶϲ οὔϲηϲ τῆϲ περὶ τὸ ϲῶμα 
τέχνηϲ, ἐφ' ὅληϲ αὐτῆϲ ὄνομα μηδὲν τετάχθαι κύριον, ὑπὲρ ὧν ἐπὶ 
πλεῖον ἐν ἑνὶ βιβλίῳ τὸν λόγον ἐποιηϲάμην, ὃ Θραϲύβουλοϲ ἐπιγρά-
φεται. 
  εἴδη μὲν δὴ γυμναϲίων τὰ εἰρημένα. ποιότηϲ δὲ ἢ διαφορά (καὶ 
γὰρ οὖν καὶ ταύτην ἔξεϲτιν ἑκατέρωϲ ὀνομάζειν) ὀξύτηϲ τε κινήϲεώϲ 
ἐϲτι καὶ βραδύτηϲ εὐτονία τε καί, ὡϲ ἂν εἴποι τιϲ, ἀτονία καὶ πρὸϲ 
τούτοιϲ ἔτι ϲφοδρότηϲ τε καὶ ἀμυδρότηϲ. τρόποι δὲ τῆϲ χρήϲεωϲ 
ἁπάντων τῶν εἰρημένων εἰδῶν ἅμα ταῖϲ οἰκείαιϲ διαφοραῖϲ τοιοίδε 
εἰϲίν· ἤτοι ϲυνεχὴϲ ἡ κίνηϲίϲ ἐϲτιν ἢ διαλείπουϲα· καὶ εἰ μὲν ϲυν- 
εχήϲ, ἤτοι ὁμαλὴ ἢ ἀνώμαλοϲ, εἰ δὲ διαλείπουϲα, ἤτοι τεταγμένη ἢ 
ἄτακτοϲ. οὗτοι μὲν οὖν οἱ κατ' αὐτὸ τὸ πρᾶγμα τρόποι τῆϲ χρήϲεωϲ· 
οἱ δ' ἀπὸ τῶν ἔξωθεν αὐτῷ προϲιόντεϲ τοιοίδε· ἢ ἐν ὑπαίθρῳ χωρίῳ 
γίνεται | τὸ γυμνάϲιον ἢ ἐν καταϲτέγῳ ἢ ἐν ὑποϲυμμιγεῖ ϲκιᾷ. κατὰ 
δὲ τὸν αὐτὸν τρόπον ἢ θερμόν ἐϲτι τὸ χωρίον ἢ ψυχρὸν ἢ εὔκρατον 
καὶ ἤτοι ξηρὸν ἀκριβῶϲ ἢ ὑγρὸν ἢ μέτριον. οὕτω δὲ καὶ τὸ μετὰ 
κόνεωϲ ἤτοι πλείονοϲ ἢ ἐλάττονοϲ ἐλαίου τε κατὰ τὸν αὐτὸν λόγον 
ἢ πλείονοϲ ἢ ὀλίγου ἢ καὶ χωρὶϲ ἑκατέρου τρόποϲ ἐϲτὶ χρήϲεωϲ γυ-
μναϲίου. 
  Ἐπεὶ τοίνυν διώριϲται πάνθ' ἡμῖν, ὧν ἔμπειρον εἶναι χρὴ τὸν 
ὑγιεινόν, ἐπὶ τὰ τῶν γυμναϲίων εἴδη καιρὸϲ μετιέναι, καὶ πρῶτον μὲν 
διελέϲθαι, τί τε κοινὸν ἅπαϲιν ὑπάρχει καὶ τί καθ' ἕκαϲτον ἴδιον, ἐφεξῆϲ 
δὲ τοὺϲ καιροὺϲ τῆϲ χρήϲεωϲ ἀφορίϲαϲθαι. 
  τὸ μὲν δὴ κοινὸν ἁπάντων γυμναϲίων ἐϲτὶ θερμότητοϲ αὔξηϲιν 
ἐξ αὐτῶν τοῖϲ ζῴοιϲ ἐργάζεϲθαι. θερμαίνεται γὰρ ἡμῶν τὰ ϲώματα 
κατά τε τὰ βαλανεῖα καὶ τὰ τῶν θερμῶν ὑδάτων λουτρὰ καὶ τὰϲ θερ-
μὰϲ ὥραϲ τοῦ ἔτουϲ, ἡλιοθερούντων τε καὶ παρὰ πυρὶ θαλπομένων 
καὶ θερμοῖϲ φαρμάκοιϲ ἀνατριβομένων. ἀλλ' | ἔξωθεν αἱ τοιαῦται πᾶ-
ϲαι θερμότητεϲ, οὐκ ἔνδοθεν, οὐδ' ἐκ τῆϲ οἰκείαϲ ἀρχῆϲ ἀνάπτονται 
καὶ αὐξάνονται. κατὰ δὲ τὰ γυμνάϲια τῆϲ ἐμφύτου τοῖϲ ζῴοιϲ θερ-
μαϲίαϲ αὔξηϲίϲ ἐϲτιν, ἐξ αὐτῶν τῶν ἰδίων ϲωμάτων γινομένη. καὶ 
τοῦτο κοινὸν μὲν ἁπάντων τῶν γυμναϲίων, οὐ μήν γε ἴδιόν ἐϲτιν, 
εἴ γε δὴ καὶ τοῖϲ θυμωθεῖϲι καὶ τοῖϲ ἀγωνιάϲαϲι καὶ τοῖϲ αἰδεϲθεῖϲιν 
αὔξηϲιϲ τῆϲ ἐμφύτου γίνεται θερμότητοϲ. ὁ μέν γε θυμὸϲ οὐδ' ἁπλῶϲ 
αὔξηϲιϲ, ἀλλ' οἷον ζέϲιϲ τίϲ ἐϲτι τοῦ κατὰ τὴν καρδίαν θερμοῦ· διὸ 
καὶ τὴν οὐϲίαν αὐτοῦ τῶν φιλοϲόφων οἱ δοκιμώτατοι τοιαύτην εἶναί 
φαϲι· ϲυμβεβηκὸϲ γάρ τι καὶ οὐκ οὐϲία τοῦ θυμοῦ ἐϲτιν ἡ τῆϲ ἀντι-
τιμωρήϲεωϲ ὄρεξιϲ. αὐξάνεται δὲ καὶ τοῖϲ αἰδεϲθεῖϲιν ἡ ἔμφυτοϲ θερ-
μότηϲ, εἴϲω μὲν τὰ πρῶτα ϲυνδραμόντοϲ ἅπαντοϲ τοῦ θερμοῦ, μετὰ 
ταῦτα δ' ἀθροιϲθέντοϲ ἐν τῷ βάθει, κἄπειτα αὐξηθέντοϲ καὶ διὰ τὴν 
ἄθροιϲιν μὲν τὴν ἐνταῦθα καὶ διὰ τὴν κίνηϲιν δὲ τὴν ϲυνεχῆ. οὐ γὰρ 
ἡϲυχάζει τὸ πνεῦμα τῶν αἰδουμένων, ἀλλ' ἔνδον τε καὶ περὶ αὑτὸ 
μετὰ τοῦ ϲύμπαντοϲ αἵματοϲ κυκᾶται πολυειδῶϲ, | ὥϲπερ γε καὶ τὸ 
τῶν ἀγωνιώντων. εἰρήϲεται δ' ἐπὶ πλέον ὑπὲρ τῶν τοιούτων ἁπάν- 
των παθῶν τῆϲ ψυχῆϲ ἐπὶ προήκοντι τῷ λόγῳ. νυνὶ μὲν γὰρ διὰ τὸ 
κοινὸν ἕπεϲθαι ϲύμπτωμα τούτοιϲ τε τοῖϲ πάθεϲι καὶ τοῖϲ γυμναϲίοιϲ 
ἠναγκάϲθην αὐτῶν μνημονεῦϲαι δεικνύϲ, ὡϲ ἁπάντων κοινὸν γυμναϲίων 
ἐϲτὶν ἡ τῆϲ ἐμφύτου θερμότητοϲ αὔξηϲιϲ ἔνδοθέν τε καὶ ἐξ αὐτῆϲ, οὐ 
μὴν ὅτι γε μόνοιϲ ὑπάρχει τοῦτο τοῖϲ γυμναϲίοιϲ, ἀλλὰ καὶ τοῖϲ 
εἰρημένοιϲ ἄρτι πάθεϲιν. 
  ἤδη δ' ἐπὶ τὰ καθ' ἕκαϲτον τῶν γυμναϲίων ἴδια τὸν λόγον ἄγειν 
καιρόϲ, ἐπιϲημηνάμενόν γε πρότερον, ὡϲ καὶ κατὰ ταῦτα πλείουϲ εἰϲὶν 
αἱ διαφοραί. τὰ μὲν γὰρ ἄλλοτε ἄλλο τι μέροϲ ἕτερον ἑτέρου γυ-
μνάζει μᾶλλον, καὶ τὰ μὲν ἐλινυόντων γίνεται, τὰ δὲ ὀξύτατα κινου-
μένων, καὶ τὰ μὲν εὐτόνωϲ, τὰ δὲ ἀτόνωϲ, καὶ πρὸϲ τούτοιϲ ἔτι τὰ 
μὲν ϲφοδρῶϲ, τὰ δ' ἀμυδρῶϲ. εὔτονον μὲν οὖν γυμνάϲιον ὀνομάζω 
τὸ βιαίωϲ ἄνευ τάχουϲ διαπονοῦν, ϲφοδρὸν δὲ τὸ βιαίωϲ τε καὶ ϲὺν 
τάχει· βιαίωϲ δὲ ἢ ῥωμαλέωϲ | λέγειν οὐ διοίϲει. τὸ μὲν οὖν ϲκάπτειν 
εὔτονόν τε καὶ ῥωμαλέον ἐϲτίν, οὕτω δὲ καὶ τὸ τέτταραϲ ἵππουϲ ἅμα 
κατέχειν ἡνίαιϲ εὔτονον μὲν ἱκανῶϲ γυμνάϲιον, οὐ μὴν ὠκύ γε. κατὰ 
δὲ τὸν αὐτὸν τρόπον εἴ τιϲ ἀράμενοϲ ὁτιοῦν μέγιϲτον φορτίον ἢ μένοι 
κατὰ χώραν ἢ προβαίνοι ϲμικρὰ καὶ οἱ ἀνάντειϲ περίπατοι τούτου τοῦ 
γένουϲ εἰϲίν. ἀναφέρεται γοῦν καὶ ἀναβαϲτάζεται κατ' αὐτοὺϲ ὑπὸ τῶν 
πρώτων κινουμένων ὀργάνων ἅπαντα τὰ λοιπὰ μόρια τοῦ ϲώματοϲ, 
ὥϲπερ τι φορτίον. οὕτω δὲ καὶ ὅϲτιϲ ἀναρριχᾶται διὰ ϲχοινίου, καθάπερ 
ἐν παλαίϲτρᾳ γυμνάζουϲι τοὺϲ παῖδαϲ εἰϲ εὐτονίαν παραϲκευάζοντεϲ. 
ὡϲαύτωϲ δὲ καὶ ὅϲτιϲ ἢ ϲχοινίου λαβόμενοϲ ἤ τινοϲ ὑψηλοῦ ξύλου μέχρι 
πλείϲτου κατέχει κρεμάμενοϲ ἐξ αὐτοῦ, ῥωμαλέον μέν τι καὶ ἰϲχυρὸν 
γυμνάζεται γυμνάϲιον, οὐ μὴν ὠκύ γε, καὶ ὅϲτιϲ προτείναϲ ἢ ἀνα-
τείναϲ τὼ χεῖρε πὺξ ἔχων ἀτρεμίζει μέχρι πλείϲτου. εἰ δὲ καὶ παρα-
ϲτήϲαϲ τινὰ κελεύει καθέλκειν κάτω τὼ χεῖρε, μὴ ἐνδιδοὺϲ αὐτόϲ, ἔτι 
δὴ μᾶλλον οὗτοϲ εἰϲ εὐρωϲτίαν παραϲκευάζει τούϲ τε μῦϲ καὶ τὰ νεῦρα· | 
τούτων γὰρ ἴδια τὰ τοιαῦτα μάλιϲτα ϲύμπαντα γυμνάϲια· πολὺ δὲ δὴ 
μᾶλλον, εἴ τι βάροϲ ταῖϲ χερϲὶν ἄκραιϲ περιλαβὼν ἑκατέραιϲ κατα-
μόναϲ, οἷοίπερ οἱ κατὰ παλαίϲτραν εἰϲὶν ἁλτῆρεϲ, ἀτρέμαϲ ἔχει προ-
τείναϲ ἢ ἀνατείναϲ αὐτάϲ. εἰ δὲ δὴ καὶ κελεύϲειε τινι καθέλκειν τε 
καὶ κάμπτειν βιαίωϲ, ἑαυτὸν ἀκίνητόν τε καὶ ἄκαμπτον οὐ ταῖϲ χερϲὶ 
μόνον, ἀλλὰ καὶ τοῖϲ ϲκέλεϲι καὶ τῇ ῥάχει διαφυλάττων, οὐ ϲμικρὸν 
γυμνάϲεται γυμνάϲιον εἰϲ εὐτονίαν ὀργάνων. οὕτω τοι λόγοϲ ἔχει 
κἀκεῖνον τὸν <Μίλωνα> γυμνάζειν ἑαυτόν, ἐνίοτε μὲν ἀποϲαλεῦϲαί τε 
καὶ μετακινῆϲαι τῆϲ ἕδραϲ ἐπιτρέποντα τῷ βουλομένῳ (ἀλλὰ τοῦτο 
μὲν ϲκελῶν ἂν εἴη μάλιϲτα γυμνάϲιον), ἐνίοτε δέ, εἰ τὰϲ χεῖραϲ γυ- 
μνάζειν βούλοιτο, τὴν πυγμὴν διαλύειν κελεύοντα· αὖθιϲ δ' 〈ἄν〉, ὥϲ 
φαϲιν, ἐν ταῖν χεροῖν ἔχων ἢ ῥοιὰν ἢ ἕτερόν τι τοιοῦτον ἀφαιρεῖϲθαι τῷ 
βουλομένῳ παρεῖχε. ταυτὶ μὲν οὖν τὰ γυμνάϲια μεγίϲτηϲ ἰϲχύοϲ ἐπίδειξίν 
τε ἅμα καὶ ἄϲκηϲιν ἔχει, τόνον δὲ μορίων γυμνάζει τε καὶ ῥώννυϲι, 
κἀπειδὰν ἤτοι διαλαβὼν ἕτερόν τινα μέϲον ἢ δια|ληφθεὶϲ αὐτὸϲ ἐπηλ-
λαγμένων πρὸϲ ἀλλήλαϲ τῶν χειρῶν τε καὶ τῶν δακτύλων ἤτοι τῷ 
κρατουμένῳ προϲτάξῃ διαλύειν ἢ αὐτὸϲ λύῃ τοῦ κρατοῦντοϲ· οὕτω 
δὲ κἀπειδάν, ἑτέρου προνεύϲαντοϲ ἐκ πλαγίων αὐτῷ προϲελθὼν ἐν 
κύκλῳ τοῖϲ λαγόϲι περιβαλὼν τὰϲ χεῖραϲ, ὥϲπερ γέ τι φορτίον ἀράμενοϲ 
ἀναφέρῃ τε ἅμα καὶ περιφέρῃ τὸν ἀρθέντα, καὶ μᾶλλον εἰ ἐπινεύοι τε καὶ 
ἀνανεύοι βαϲτάζων· ὧδε γὰρ ἂν ἀκριβῶϲ τιϲ ἅπαϲαν τὴν ῥάχιν εἰϲ ῥώμην 
παραϲκευάϲειεν. οὕτω δὲ καὶ ὅϲοι τὰ ϲτέρνα πρὸϲ ἀλλήλουϲ ἀπερει-
ϲάμενοι βιαίωϲ ὠθοῦϲιν εἰϲ τοὐπίϲω καὶ ὅϲοι τῶν αὐχένων ἐκκρεμά-
μενοι καταϲπῶϲιν, εἰϲ εὐτονίαν παραϲκευάζουϲιν. ἀλλὰ τὰ μὲν τοιαῦτα 
καὶ χωρὶϲ παλαίϲτραϲ ἢ βαθείαϲ κόνεωϲ δύναται γίνεϲθαι καθ' ὁτιοῦν 
χωρίον ἐπίκροτον ὀρθῶν ἑϲτώτων· ὅϲα δὲ παλαίοντεϲ εἰϲ ἀλλήλουϲ 
δρῶϲιν ἀϲκοῦντεϲ τὸν τόνον, ἤτοι κόνεωϲ βαθείαϲ ἢ παλαίϲτραϲ δεῖται. 
ἔϲτι δὲ τὰ τοιάδε· περιπλέξαντεϲ τοῖϲ ἑαυτοῦ δύο ϲκέλεϲι τὸ ἕτερον 
ϲκέλοϲ τοῦ προϲπαλαίοντοϲ, ἔπειθ' ἅψαντεϲ πρὸϲ ἀλλήλαϲ τὼ χεῖρε, | 
τὴν μὲν ἐπὶ τὸν αὐχένα βιαίωϲ ἐρείδειν, ἥτιϲ ἂν ᾖ κατ' εὐθὺ τοῦ 
κατειλημμένου ϲκέλουϲ, τὴν δ' ἑτέραν ἐπὶ τὸν βραχίονα. δύναιτο δ' 
ἂν καὶ περὶ τὴν κεφαλὴν ἄκραν τὸ ἅμμα περιθεὶϲ ἀνακλᾶν εἰϲ τοὐ-
πίϲω βιαζόμενοϲ. τὰ τοιαῦτα γὰρ παλαίϲματα πρὸϲ εὐτονίαν ἑκάτερον 
τῶν παλαιόντων ἀϲκεῖ, καθάπερ γε καὶ ὅϲα ζώϲαντοϲ τοῖϲ ϲκέλεϲι 
θατέρου τὸ ἕτερον ἢ κατ' ἀμφοῖν ἄμφω καθέντοϲ γίνεται· καὶ γὰρ 
καὶ ταῦτ' ἀμφότερα εἰϲ ῥώμην παραϲκευάζει. μυρία δὲ ἕτερα τοιαῦτα 
κατὰ παλαίϲτραν ἐϲτὶν εὔτονα γυμνάϲια, περὶ ὧν ἁπάντων τὴν ἐμ-
πειρίαν τε ἅμα καὶ τριβὴν ὁ παιδοτρίβηϲ ἔχει, ἕτεροϲ δέ τιϲ ὢν ὅδε 
τοῦ γυμναϲτοῦ, καθάπερ ὁ μάγειροϲ τοῦ ἰατροῦ. καί πωϲ ἔοικεν αὖ 
καὶ τοῦθ' ἡμῖν ἥκειν εἰϲ ϲκέμμα· περὶ οὗ λέλεκται μὲν ἤδη καὶ κατ' 
ἐκεῖνο τὸ βιβλίον, ὃ Θραϲύβουλον ἐπιγράφομεν, εἰρήϲεται δὲ καὶ νῦν 
ὅϲον αὔταρκεϲ εἰϲ τὰ παρόντα, πρότερόν γε διελθόντων ἡμῶν τὰϲ 
τῶν γυμναϲίων διαφοράϲ. ὅϲα μὲν οὖν εὔτονα, καὶ δὴ λέλεκται. |  
  Μεταβαίνειν δὲ ἤδη καιρὸϲ ἐπὶ τὰ ταχέα χωρὶϲ εὐτονίαϲ καὶ 
βίαϲ. δρόμοι δ' εἰϲὶ ταῦτα καὶ ϲκιομαχίαι καὶ ἀκροχειριϲμοὶ καὶ τὸ 
διὰ τοῦ κωρύκου τε καὶ τῆϲ ϲμικρᾶϲ ϲφαίραϲ γυμνάϲιον, ὅταν ἐκ διε-
ϲτώτων τε καὶ διαθεόντων γίνηται. τοιοῦτον δέ τι καὶ τὸ ἐκπλεθρί-
ζειν ἐϲτὶ καὶ τὸ πιτυλίζειν. τὸ μὲν ἐκπλεθρίζειν ἐϲτίν, ἐπειδάν τιϲ ἐν 
πλέθρῳ πρόϲω τε ἅμα καὶ ὀπίϲω διαθέων ἐν μέρει πολλάκιϲ ἐφ' ἑκά-
τερα χωρὶϲ καμπῆϲ ἀφαιρῇ τοῦ μήκουϲ ἑκάϲτοτε βραχὺ καὶ τελευτῶν 
εἰϲ ἓν καταϲτῇ βῆμα· τὸ δὲ πιτυλίζειν, ἐπειδὰν ἐπ' ἄκρων τῶν πο-
δῶν βεβηκὼϲ ἀνατείναϲ τὼ χεῖρε κινῇ τάχιϲτα, τὴν μὲν ὀπίϲω φέρων, 
τὴν δὲ πρόϲω. μάλιϲτα δὲ τοίχῳ προϲιϲτάμενοι γυμνάζονται τοῦτο 
τὸ γυμνάϲιον, ἵν', εἰ καί ποτε ϲφάλλοιντο, προϲαψάμενοι τοῦ τοίχου 
ῥᾳδίωϲ ὀρθῶνται· καὶ οὕτω δὴ γυμναζομένων λανθάνει τε τὰ ϲφάλ-
ματα καὶ ἀϲφαλέϲτερον γίνεται τὸ γυμνάϲιον. ὠκεῖαι δὲ κινήϲειϲ εἰϲίν, 
οὐ μὴν βίαιοί γε, καὶ ὅϲαι κατὰ παλαίϲτραν ἐπιτελοῦνται κυλινδου-
μένων ὀξέωϲ | μεθ' ἑτέρων τε καὶ καταμόναϲ. ἐγχωρεῖ δὲ καὶ ὀρθοὺϲ 
ἐνειλουμένουϲ τε ἅμα καὶ μεταβαλόνταϲ ἐν τάχει τὸν πέλαϲ ὀξὺ γυμ-
νάϲαϲθαι γυμνάϲιον. ἐγχωρεῖ δὲ καὶ διὰ τῶν ϲκελῶν μόνων ὀρθὸν 
ἐφ' ἑνὸϲ χωρίου γυμνάϲαϲθαι γυμνάϲιον ὀξύ, πολλάκιϲ μὲν εἰϲ τοὐ-
πίϲω μόνον ἐφαλλόμενον, ἔϲτιν ὅτε δὲ καὶ εἰϲ τούμπροϲθεν ἀναφέ-
ροντα τῶν ϲκελῶν ἑκάτερον ἐν μέρει. καὶ μὲν δὴ καὶ διὰ τῶν χειρῶν 
ἔϲτιν ὀξὺ γυμνάϲιον ὁμοιόρροπον γυμνάϲαϲθαι χωρὶϲ τοῦ κατέχειν 
ἁλτῆραϲ, ἐπιϲπεύδοντα τὰϲ κινήϲειϲ αὐτῶν εἰϲ πυκνότητά τε ἅμα καὶ 
τάχοϲ, εἴτε πὺξ ἐθέλοι τιϲ εἴτε καὶ χωρὶϲ πυγμῆϲ ἀναϲείειν ἁπλῶϲ. 
τοιοῦτον μὲν δή τι καὶ τὸ ταχὺ γυμνάϲιόν ἐϲτιν ἐν οἷϲ εἴπομεν 
εἴδεϲιν ἀφωριϲμένον. 
  ἐπὶ δὲ τὸ ϲφοδρὸν ἰέναι καιρόϲ. ἔϲτι δ', ὡϲ εἴρηται, τοῦτο ϲύν-
θετον ἐξ εὐτόνου τε καὶ ταχέοϲ. ὅϲα γὰρ εὔτονα τῶν γυμναϲίων 
εἴρηται, τούτοιϲ ἅπαϲιν ὡϲ ϲφοδροῖϲ ἄν τιϲ χρῷτο, ταχείαϲ κινήϲειϲ 
προϲτιθείϲ. οὐχ ἥκιϲτα δὲ καὶ τὰ τοιάδε γυμνάϲια ϲφοδρά, ϲκάψαι καὶ 
διϲκεῦϲαι [καὶ κινῆϲαι] καὶ πηδῆϲαι ϲυνεχῶϲ ἄνευ τοῦ διαναπαύεϲθαι. | 
οὕτω δὲ καὶ τὸ ἀκοντίζειν ὁτιοῦν τῶν βαρέων βελῶν ϲυνείροντα τὴν 
ἐνέργειαν ἢ βαρέϲιν ὅπλοιϲ ἐϲκεπαϲμένον ἐνεργεῖν ὀξέωϲ. ἀμέλει καὶ 
οἱ γυμναζόμενοι διά τινοϲ τῶν τοιούτων ἀναπαύονται κατὰ βραχύ. 
  καί ϲοι καὶ ἡ κατὰ τὸ ϲυνεχέϲ τε καὶ διαλεῖπον γυμνάϲιον ἤδη  
πωϲ γινωϲκέϲθω διαφορά. τὰ γὰρ εἰρημένα νῦν δὴ πάντα διαλείπον-
τεϲ μᾶλλον εἰ ϲχρείαν ἄγουϲι, καὶ μάλιϲθ' ὅϲα πόνοι τινέϲ εἰϲι καὶ ἔργα, 
μὴ μόνον γυμνάϲια, καθάπερ τὸ ἐρέϲϲειν τε καὶ ϲκάπτειν. ὅϲα δ' 
ἀϲθενέϲτερα τῶν γυμναϲίων ἐϲτίν, ἄνευ τοῦ διαναπαύεϲθαι γίνεται 
μᾶλλον, ὥϲπερ ὁ δόλιχόϲ τε καὶ αἱ ὁδοιπορίαι. 
  Ταῦτ' οὖν ἅπαντα γυμναϲίων ἐϲτὶν εἴδη, τάϲ γε νῦν εἰρη-
μέναϲ ἔχοντα διαφορὰϲ καὶ πρὸϲ τούτοιϲ ἔτι τὸ τὰ μὲν ὀϲφὺν μᾶλ-
λον ἢ χεῖραϲ ἢ ϲκέλη διαπονεῖν, τὰ δὲ τὴν ῥάχιν ὅλην ἢ τὸν θώρακα 
μόνον ἢ τὸν πνεύμονα. βάδιϲιϲ μέν γε καὶ δρόμοϲ ἴδια ϲκελῶν γυ-
μνάϲια, ἀκροχειριϲμοὶ δὲ καὶ ϲκιομαχίαι ἴδια χειρῶν, ὀϲφύοϲ δὲ τὸ ἐπι-
κύπτειν τε καὶ ἀνακύπτειν ϲυνεχῶϲ | ἢ αἴροντά τι βάροϲ ἀπὸ τῆϲ γῆϲ 
ἢ ἐν ταῖν χεροῖν βαϲτάζοντά τι διαπαντόϲ. ἔνιοι μὲν γὰρ καταθέντεϲ 
ἁλτῆραϲ ἐν τῷ πρόϲθεν διεϲτῶταϲ ἀλλήλων ὀργυιάν, εἶτ' ἐν τῷ μέϲῳ 
ϲτάντεϲ αὐτῶν ἀναιροῦνται προκύπτοντεϲ, τῇ μὲν δεξιᾷ χειρὶ τὸν ἐν 
τοῖϲ ἀριϲτεροῖϲ, τῇ δὲ ἀριϲτερᾷ τὸν ἐν τοῖϲ δεξιοῖϲ, καὶ αὖθιϲ ἑκάτερον 
εἰϲ τὴν οἰκείαν κατατίθενται χώραν καὶ τοῦτο δρῶϲιν ἐφεξῆϲ πολλάκιϲ 
ἀτρεμίζοντεϲ τῇ βάϲει. τὰ δὲ πλάγια μέρη τῆϲ ῥάχεωϲ ἡ κίνηϲιϲ ἥδε 
διαπονεῖ μᾶλλον, ὥϲπερ ἡ προειρημένη τὰ κατ' εὐθύ. θώρακοϲ δὲ καὶ 
πνεύμονοϲ αἱ μέγιϲται τῶν ἀναπνοῶν οἰκεῖα γυμνάϲια, καθάπερ γε καὶ 
αἱ μέγιϲται φωναὶ πρὸϲ τοῖϲ εἰρημένοιϲ ἁπάντων τῶν φωνητικῶν ὀρ-
γάνων. εἴρηται δ' ὁ κατάλογοϲ αὐτῶν ἐν τοῖϲ Περὶ φωνῆϲ ὑπομνή-
μαϲι. ἐπεὶ δ' ἐνταῦθα τοῦ λόγου γεγόναμεν, οὐ χεῖρον ὑπὲρ ἁπάντων 
διελθεῖν τῶν τοῦ ζῴου μορίων, ὅϲα τε κινήϲειϲ ἐναργεῖϲ ἔχει καὶ ὅϲα 
βραχείαϲ τε καὶ ἀμαυράϲ, καὶ τίνα μὲν ἐξ ἑαυτῶν κινεῖται, τίνα δὲ 
ὑφ' ἑτέρων· ἡ γὰρ τοιαύτη διαίρεϲιϲ οὐ ϲμικρὰν εὐπορίαν παρέξει 
τῷ γυμναϲτῇ πρὸϲ τὸ κινεῖν | ἅπαντα τοῦ ζῴου τὰ μόρια, ποτὲ μὲν 
ἐξ ἑαυτῶν τε καὶ κατὰ τὰϲ οἰκείαϲ δυνάμειϲ, ἔϲτιν ὅτε δ' ὑφ' ἑτέρων 
τε καὶ δι' ἑτέρων. αἱ μέν γε κατὰ προαίρεϲιν ἐνέργειαι πᾶϲαι μυῶν 
τε καὶ νεύρων καὶ τενόντων ἴδιαι κινήϲειϲ εἰϲίν· εἰ δὲ καὶ ϲφοδρό-
τεραι γίνοιντο, τὰ μὲν εἰρημένα μόρια πρῶτά τε καὶ μάλιϲτα γυμνά-
ζουϲι, κατὰ δέ τι ϲυμβεβηκὸϲ καὶ τὰϲ ἀρτηρίαϲ. ὀϲτᾶ δὲ καὶ φλέβαϲ 
καὶ ϲάρκαϲ καὶ ϲυνδέϲμουϲ καὶ τἆλλα ϲύμπαντα τοῦ ζῴου μόρια ϲυγκι-
νοῦϲιν ἴϲωϲ τοῖϲ προειρημένοιϲ. αἱ δ' ἄλλαι κινήϲειϲ ἐν τοῖϲ τῶν 
ζῴων ϲώμαϲιν, ὅϲαι μὴ κατὰ κοινὴν προαίρεϲιν, ἀλλ' ἤτοι φυϲικαί  
τινεϲ ἢ κατὰ τὰ τῆϲ ψυχῆϲ γίνονται πάθη, διτταὶ μέν εἰϲι κατὰ γένοϲ· 
αἱ μὲν ἕτεραι καρδίαϲ τε καὶ ἀρτηριῶν, αἱ δὲ ἕτεραι φλεβῶν τε καὶ 
ἥπατοϲ ἐνέργειαι, πρῶτον μὲν τούτων καὶ μάλιϲτα, δεύτερον δὲ τῶν 
ἄλλων ἁπάντων μορίων, ἐπειδὴ πάντα ταῖϲ τέτταρϲι φυϲικαῖϲ διοικεῖ-
ται δυνάμεϲιν. ἡ μὲν δὴ τῶν ἀρτηριῶν τε καὶ τῆϲ καρδίαϲ κίνηϲιϲ 
οὐκ ἔϲτιν ὅτ' ἐκλείπει τὸ πάμπαν, ἐπιτείνεται δὲ καὶ ἀνίεται κατὰ 
μέγεθοϲ καὶ ϲμικρότητα καὶ τάχοϲ καὶ βραδυτῆτα | καὶ ϲφοδρότητα καὶ 
ἀμυδρότητα παρὰ πολλὰϲ αἰτίαϲ, ἃϲ ϲυμπάϲαϲ μὲν ἐν τῇ Περὶ τῶν ἐν 
τοῖϲ ϲφυγμοῖϲ αἰτιῶν πραγματείᾳ διῆλθον, ἀρκεῖ δ' ἐν τῷ παρόντι τὰ 
κεφάλαια μόνον αὐτῶν εἰπεῖν τὰ πρῶτα. μία μὲν οὖν αἰτία τῆϲ τῶν 
ϲφυγμῶν μεταβολῆϲ ἐϲτιν αὔξηϲίϲ τε καὶ μείωϲιϲ τῆϲ ἐμφύτου θερμα-
ϲίαϲ, ἑτέρα δὲ ἡ κατὰ τὴν ποϲότητα τοῦ ψυχικοῦ πνεύματοϲ ἀνάλωϲιϲ, 
τρίτη δὲ ἡ κατὰ τὴν τῆϲ δυνάμεωϲ εὐρωϲτίαν τε καὶ ἀρρωϲτίαν, τε-
τάρτη δὲ ἡ κατὰ τὰ τῶν ὀργάνων πάθη. ἀλλὰ περὶ μὲν ταύτηϲ οὐ 
νῦν διδάϲκειν καιρόϲ· ἤδη γὰρ νοϲεῖν ἀνάγκη τὸ ζῷον ἐν τοῖϲ τοιού-
τοιϲ πάθεϲιν· αἱ δὲ ἄλλαι πᾶϲαι τῶν ϲφυγμῶν ἀλλοιώϲειϲ καὶ ἐν 
τοῖϲ ὑγιαίνουϲι γίνονται, παρὰ μὲν τὴν αὔξηϲίν τε καὶ μείωϲιν τῆϲ 
ἐμφύτου θερμότητοϲ αἵ τε παρὰ τὰϲ ὥραϲ καὶ τροφὰϲ καὶ πόματα 
καὶ λουτρὰ καὶ τρίψειϲ καὶ ὕπνουϲ καὶ ἐγρηγόρϲειϲ ἔτι τε τὰ ψυχικὰ 
πάθη καὶ τὰϲ κατὰ προαίρεϲιν ἐνεργείαϲ, ἡ δὲ παρὰ τὴν τοῦ ψυχι-
κοῦ πνεύματοϲ ἀνάλωϲιν ἐν ταῖϲ τῶν καθ' ὁρμὴν κινήϲεων διαφοραῖϲ, 
ἡ δὲ παρὰ τὴν τῆϲ δυνάμεωϲ εὐρωϲτίαν τε καὶ | ἀρρωϲτίαν ἐν ταῖϲ 
εὐκραϲίαιϲ τε καὶ δυϲκραϲίαιϲ αὐτοῦ τοῦ ϲώματοϲ τῆϲ τε καρδίαϲ καὶ 
τῶν ἀρτηριῶν. ἡ δὲ τῶν φλεβῶν ἐνέργεια ϲὺν καὶ τοῖϲ ἄλλοιϲ ἅπα-
ϲιν ὀργάνοιϲ, ὅϲα περὶ τὴν τῆϲ τροφῆϲ οἰκονομίαν ὑπὸ τῆϲ φύϲεωϲ 
ἐγένετο, κατὰ τὰϲ ἐδωδάϲ τε καὶ πόϲειϲ, ἀναδόϲειϲ τε καὶ πέψειϲ καὶ 
θρέψειϲ ἀλλοιοῦται· μέροϲ δέ τι ταύτηϲ ἐϲτὶν κἀν ταῖϲ ἀρτηρίαιϲ. 
  ὅϲαι δὲ τῶν κινήϲεων οὔκ εἰϲιν ἐνέργειαι, τριττὴ τούτων ἡ δια-
φορά· τινὲϲ μὲν γὰρ ἐξ ἑαυτῶν τοῖϲ ζῴοιϲ ἐγγίνονται, τινὲϲ δὲ ἔξω-
θεν προϲέρχονται, τινὲϲ δὲ ὑπὸ φαρμάκων καταναγκάζονται. ἐξ ἑαυ-
τῶν μέν, ἃϲ ἔμπροϲθεν εἶπον· ἔξωθεν δὲ κατά τε τοὺϲ πλοῦϲ, τὰϲ 
ἱππαϲίαϲ, τὰϲ αἰωρήϲειϲ, ὅϲαι τε δι' ὀχημάτων γίνονται καὶ ὅϲαι διὰ 
ϲκιμπόδων κρεμαμένων ἢ λίκνων ϲειομένων ἢ ἐν ταῖϲ τῶν τροφῶν  
ἀγκάλαιϲ τοῖϲ βρέφεϲιν. ἐκ δὲ τῶν ἔξωθεν κινήϲεων εἴη ἂν καὶ ἡ 
ἀνάτριψιϲ (εἴθ' οὕτω τιϲ αὐτὴν ὀνομάζειν ὁμοίωϲ τοῖϲ παλαιοῖϲ εἴτε 
καὶ χωρὶϲ τῆϲ «ἀνά» προθέϲεωϲ ὁμοίωϲ τοῖϲ νεωτέροιϲ βούλοιτο· 
διαφέρει γὰρ οὐδὲν εἰϲ τὰ παρόντα). | ἔνιαι μέντοι κινήϲειϲ εἰϲὶ μι-
κταί, καθάπερ καὶ ἡ ἱππαϲία· οὐ γὰρ ὥϲπερ ἐν τοῖϲ ὀχήμαϲι καὶ μά-
λιϲτα ἐν οἷϲ κατακλινάμενοι ἀτρεμίζομεν, οὕτω κἀν ταῖϲ τῶν ἵππων 
ὀχήϲεϲι ϲυμπίπτει ϲείεϲθαι μόνον ὑπὸ τοῦ φέροντοϲ ἐνεργοῦντα μη-
δέν, ἀλλὰ τήν τε ῥάχιν ὄρθιον ἀπευθύνειν χρὴ καὶ τοῖϲ μηροῖϲ ἀμ-
φοτέροιϲ ἀκριβῶϲ ἔχεϲθαι τῶν πλευρῶν τοῦ ἵππου καὶ τετάϲθαι τὰ 
ϲκέλη καὶ προορᾶϲθαι τὰ πρόϲθεν· ἐν τούτῳ δὲ καὶ ἡ ὄψιϲ γυμνά-
ζεται καὶ ὁ τράχηλοϲ πονεῖ. μάλιϲτα δ' ἐν τῷ τοιούτῳ γυμναϲίῳ 
ϲείεται τὰ ϲπλάγχνα. ϲείεταί γε μὴν οὐδὲν ἧττον τὰ ϲπλάγχνα καὶ 
τοῖϲ ἁλλομένοιϲ, ἐν μέντοι ταῖϲ ἐπὶ τῶν ὀχημάτων αἰωρήϲεϲιν ἧττον. 
ὥϲτε εἴ τιϲ ἐθέλοι τὰ κάτω τῶν φρενῶν ϲπλάγχνα κινῆϲαι βιαιότερον, 
ἐπί τε τοὺϲ εἰρημένουϲ ἡκέτω πόνουϲ καὶ πρὸϲ τούτοιϲ ὅϲα διὰ τῆϲ 
τῶν ἁμμάτων περιθέϲεωϲ τρίβουϲι. χρὴ δ' ὄπιϲθεν εἶναι τὸν τρίβοντα, 
περιφέροντα τὼ χεῖρε ποτὲ μὲν ἐπ' ἀριϲτερά, ποτὲ δ' ἐπὶ δεξιά, ϲυν-
επικλινομένου πρὸϲ ταῦτα καὶ τοῦ τριβομένου. ϲυγκινοῦϲι μέν πωϲ τὰ 
κάτω τῶν φρενῶν ϲπλάγχνα | καὶ αἱ μέγιϲται τῶν ἀναπνοῶν τε καὶ 
φωνῶν, ὥϲπερ γε καὶ αἱ ἐκφυϲήϲειϲ αἵ τε καταμόναϲ γινόμεναι καὶ 
αἱ μετὰ καταλήψεωϲ ἐν αὐλήϲεϲί τε καὶ φωναῖϲ, καὶ αὐτὴ δ' ἡ κατά-
ληψιϲ τοῦ πνεύματοϲ γυμνάϲιόν ἐϲτιν οὐχ ἧττον τῶν κατ' ἐπιγάϲτριον 
ἢ τῶν κατὰ θώρακα μυῶν. ἀλλὰ περὶ μὲν ταύτηϲ αὖθιϲ εἰρήϲεται· 
πρὸϲ γὰρ ταῖϲ εἰρημέναιϲ ἄρτι καὶ ἄλλην οὐ ϲμικρὰν ἔχει χρείαν, ἧϲ 
ἕνεκεν ἐπὶ τελευτῇ τῶν γυμναϲίων αὐτὴν παραλαμβάνομεν. ἐπὶ δὲ τὸ 
προκείμενον ἐπανιτέον, ὡϲ πολλαὶ τῶν ἐγγινομένων κινήϲεων τοῖϲ 
τοῦ ζῴου μορίοιϲ οὔτ' ἐνέργειαι τῶν μορίων αὐτῶν εἰϲιν οὔτ' ἐνερ-
γείαιϲ ἀκολουθοῦϲιν, ἀλλ' ὑφ' ἑτέρων τε καὶ δι' ἑτέρων ἀποτελοῦνται, 
ὡϲ ἐπί τε τῶν ὀχουμένων γίνονται καὶ πλεόντων καὶ τριβομένων καὶ 
καθαιρομένων ὑπὸ φαρμάκων ἐμετηρίων τε καὶ ὑπηλάτων. 
  ἀλλ' ἡ τοιαύτη κίνηϲιϲ οὔκ ἐϲτι τῆϲ ὑγιεινῆϲ πραγματείαϲ, αἱ δ' 
ἄλλαι πᾶϲαι, καὶ μάλιϲθ' αἱ διὰ τρίψεωϲ ἀναγκαιόταται γινώϲκεϲθαι 
τοῖϲ ὑγιεινοῖϲ. τῆϲ γὰρ τούτων τέχνηϲ ἐϲτὶν | ἁπαϲῶν τῶν κινήϲεων 
ἐπίϲταϲθαι τὰϲ δυνάμειϲ, ὥϲπερ, οἶμαι, τῶν τεχνιτῶν αὐτῶν ἁπάϲαϲ 
τὰϲ κατὰ μέροϲ· ἐκεῖνοι μὲν γὰρ τῆϲ κατὰ τὴν ὕλην ποικιλίαϲ, ὁ 
γυμναϲτὴϲ δὲ τῆϲ δυνάμεωϲ αὐτῶν ἔχει τὴν γνῶϲιν. εἰ γοῦν τίϲ μοι 
κελεύϲειεν ὁπλομαχικὰϲ κινήϲειϲ ἢ ἕτερον διδάϲκειν ἢ αὐτὸν εὐρύθμωϲ  
κινεῖϲθαι, οὐκ ἂν δυναίμην καλῶϲ ἐνεργῆϲαι μίαν ἐξ αὐτῶν τὴν ἐπι-
τυχοῦϲαν· εἰ μέντοι παρείην τινὶ τῶν ὁπλομαχικῶν ἐνεργοῦντι, καὶ 
τίνα δύναμιν ἑκάϲτη τῶν ἐνεργειῶν ἔχει καὶ τί μάλιϲτα μόριον ἐκπο-
νεῖ, πάντων ἂν ἐκείνων ἀκριβέϲτερον εἰδείην. μᾶλλον δ', εἰ χρὴ τἀ-
ληθὲϲ εἰπεῖν, ὁ μὲν ὁπλομαχικὸϲ οὐδὲν ἂν εἴποι τῆϲ δυνάμεωϲ αὐτῶν, 
ὁ δὲ τὴν περὶ τὰ γυμνάϲια τέχνην ἐπιϲτάμενοϲ ἀκριβῶϲ ἁπάϲαϲ δια-
γνώϲεται πρὸϲ ὡριϲμένουϲ ϲκοποὺϲ ἀναφέρων· ἢ γὰρ βίαιοί τινέϲ εἰϲι 
καὶ βαρεῖαι καὶ εὔτονοι ἢ κοῦφαι καὶ ταχεῖαι καὶ ϲύντονοι ἢ βίαιοί τε 
ἅμα καὶ ὀξεῖαι. ταῦτα τε οὖν γνωρίϲειϲ ῥᾳδίωϲ ἐν αὐτῷ θεαϲάμενοϲ 
γινόμενα καὶ πρὸϲ τούτοιϲ ἔτι, τίνεϲ μὲν ἐνέργειαι ϲκέλη μᾶλλον ἢ 
χεῖραϲ ἢ θώρακα, | τίνεϲ δὲ ὀϲφὺν ἢ κεφαλὴν ἢ ῥάχιν ἢ γαϲτέρα, 
τίνεϲ δ' ὁτιοῦν ἄλλο μέροϲ ὑπὲρ τἆλλα διαπονοῦϲιν. ὁ μὲν γὰρ 
ὁπλομαχικὸϲ εὐρύθμωϲ μὲν ἐνεργήϲει κινήϲειϲ ταχείαϲ ἤ, εἰ οὕτωϲ 
ἔτυχεν, εὐτόνουϲ τε ἅμα καὶ βαρείαϲ, οὐ μὴν ὅτι γε πυκνοῦϲιν καὶ 
ἰϲχναίνουϲιν αἱ τοιαῦται κινήϲειϲ οἶδεν, ὥϲπερ οὐδ' ὅτι ϲαρκοῦϲί τε 
καὶ ἀραιοῦϲιν αἱ βραδύτεραι. κατὰ δὲ τὸν αὐτὸν τρόπον ἐνεργήϲει 
μέν ποτε κινήϲειϲ εὐτόνουϲ καὶ βαρείαϲ καὶ βραδείαϲ, οὐ μὴν ὅτι γε 
ῥώμην αὗται καὶ βάροϲ ϲώματοϲ καταϲκευάζουϲιν οἶδεν. οὕτω δὲ καὶ 
ὁ ἡνιοχικὸϲ ἐνεργήϲει μὲν ἁπάϲαϲ τὰϲ κατὰ μέροϲ ἐνεργείαϲ εὐρυθμό-
τατα, ἅμα δὲ καὶ τῇ χρείᾳ ϲυμφορώτατα, ποῖαι δ' αὐτῶν ἤτοι λεπτύ-
νουϲιν ἢ ϲαρκοῦϲιν ἢ ῥώμην ἢ ϲυντονίαν ἀποτελοῦϲιν, ἢ μαλακὸν ἢ 
ϲκληρὸν ἢ πυκνὸν ἢ ἀραιὸν ἐργάζονται τὸ ϲῶμα, παντάπαϲιν ἀγνοεῖ. 
κατὰ δὲ τὸν αὐτὸν τρόπον ὁ ϲφαιριϲτικὸϲ ἁπάϲαϲ μὲν ἐπίϲταται τὰϲ τῆϲ 
ϲφαίραϲ βολάϲ τε καὶ λήψειϲ, οὐ μὴν ἥντινά γε διάθεϲιν ἑκάϲτη τῷ 
ϲώματι περιποιεῖ. οὕτω δὲ καὶ ὁ παιδοτρίβηϲ ἁπαϲῶν μὲν τῶν κατὰ 
παλαίϲτραν ἐνεργειῶν ἐπιϲτήμων ἐϲτίν, ὅ τι | δὲ ἑκάϲτη πέφυκε δρᾶν 
ἀγνοεῖ. καὶ ϲυλλήβδην εἰπεῖν ἅπαντεϲ ἄνθρωποι τεχνῖταί τε καὶ ἄτεχ-
νοι, διὰ τῶν ϲωμάτων ἐνεργοῦντεϲ, ἀγνοοῦϲι τῶν ἐνεργειῶν τὰϲ δυ-
νάμειϲ, ὀρχηϲταὶ ναυτίλοι τέκτονεϲ ἁλιεῖϲ γεωργοὶ χαλκεῖϲ οἰκοδόμοι 
ϲκυτοτόμοι πάντεϲ ἁπλῶϲ οἱ ὁτιοῦν πράττοντεϲ. ἀλλ' ὁ γυμναϲτικόϲ, 
ἀφ' ὧν εἶπον ὀλίγον ἔμπροϲθεν ὁρμώμενοϲ, εἰ καὶ νῦν πρῶτον εἴη 
θεώμενοϲ ἡντινοῦν ἐνέργειαν, οὐκ ἀγνοήϲει τὴν δύναμιν αὐτῆϲ. οἷον 
αὐτίκα τῶν ὀρχηϲτῶν αἱ ϲύντονοι κινήϲειϲ, ἐν αἷϲ ἅλλονταί τε μέγι-
ϲτα καὶ περιδινοῦνται ϲτρεφόμενοι τάχιϲτα καὶ ὀκλάϲαντεϲ ἐξανίϲταν-
ται καὶ προϲϲύρουϲι καὶ διαϲύρουϲι καὶ διαϲχίζουϲιν ἐπὶ πλεῖϲτον τὰ 
ϲκέλη καὶ ἁπλῶϲ εἰπεῖν ἐν αἷϲ ὀξύτατα κινοῦνται, λεπτὸν καὶ μυῶδεϲ  
καὶ ϲκληρὸν καὶ πυκνὸν ἔτι τε ϲύντονον ἀποτελοῦϲι τὸ ϲῶμα. κατὰ 
δὲ τὰϲ ἐκλύτουϲ τε καὶ βραδείαϲ καὶ μαλακὰϲ κινήϲειϲ οὐ μόνον οὐκ 
ἂν γένοιτο τὸ ϲῶμα τοιοῦτον, οἷον εἴρηται νῦν, ἀλλ' εἰ καὶ φύϲει 
μυῶδέϲ τε καὶ ϲύντονον ὑπάρχοι, τὴν ἐναντίαν ἀμείψει διάθεϲιν. ὅπερ 
οὖν ὀλίγον ἔμπροϲθεν ἔλεγον, ὡϲ ὁ παιδοτρίβηϲ | ὑπηρέτηϲ ἐϲτὶ 
τοῦ γυμναϲτοῦ τοιοῦτοϲ, οἷόϲπερ ὁ μάγειροϲ τοῦ ἰατροῦ, τοῦτο καὶ 
νῦν ἐπιδέδεικται. ϲκευάζει γὰρ ὁ μάγειροϲ ἢ τεῦτλον ἢ φακῆν ἢ πτι-
ϲάνην ἄλλοτε ἀλλοίωϲ, οὔτε δὲ τὸ ϲκευαζόμενον ὁποῖόν τι τὴν δύνα-
μίν ἐϲτιν ἐπιϲτάμενοϲ οὔθ' ἥτιϲ τῶν ϲκευαϲιῶν ἡ βελτίϲτη· ὁ δ' ἰατρὸϲ 
οὐδὲν μὲν τούτων ὁμοίωϲ τῷ μαγείρῳ παραϲκευάϲαι δυνατόϲ ἐϲτιν, 
παντὸϲ δὲ τοῦ παραϲκευαϲθέντοϲ ἐπίϲταται τὴν δύναμιν. 
  Ὁ τοίνυν γυμναϲτὴϲ τοῦ προκειμένου νῦν ἐν τῷ λόγῳ μειρα-
κίου, τοῦ τὴν ἀρίϲτην ἔχοντοϲ καταϲκευήν, ἐπίϲταται μὲν τῶν γυμ-
ναϲίων ἁπάντων τὰϲ δυνάμειϲ, ἐκλέγεται δὲ καθ' ἕκαϲτον εἶδοϲ τὰ 
ϲύμμετρά τε καὶ μέϲα τῶν ἀμετριῶν ἑκατέρων. οὔτε γὰρ ὀξέοϲ οὔτε 
βραδέοϲ ἡ ἀρίϲτη καταϲκευὴ τοῦ ϲώματοϲ, ἀλλὰ τοῦ ϲυμμέτρου τε καὶ 
μέϲου δεῖται γυμναϲίου, κατά τε τὸν αὐτὸν λόγον οὔτε βιαίου καὶ 
ϲφοδροῦ οὔτ' ἐκλύτου καὶ ἀμυδροῦ, ἀλλὰ κἀνταῦθα τὸ ϲύμμετρον 
ἄριϲτον. οὐ γὰρ ὑπαλλάττειν προϲήκει τὴν ἀρίϲτην καταϲκευὴν τοῦ 
ϲώματοϲ, ἀλλὰ φυλάττειν. εἴτ' οὖν ἐν | ὅπλοιϲ ἐθέλοι γυμνάζεϲθαι τὸ 
τοιοῦτον μειράκιον ὁ γυμναϲτὴϲ αὐτοῦ, τὸν ἐμπειρότατον τῆϲ ὕληϲ 
τῶν ὁπλομαχικῶν ἐνεργειῶν παραλαβὼν ἁπάϲαϲ αὐτῷ δειχθῆναι κε-
λεύϲει, κἄπειτ' αὐτὸϲ ἐκλέξεται καὶ διακρινεῖ καὶ προϲτάξει, κατὰ ποίαϲ 
μὲν αὐτῶν ἐπὶ πλέον χρὴ γυμνάζεϲθαι, κατὰ ποίαϲ δ' ὀλιγάκιϲ ἢ ϲυμ-
μέτρωϲ ἢ οὐδ' ὅλωϲ ἢ διαπαντόϲ. οὐ γὰρ δύναται λαθεῖν αὐτὸν οὔθ' 
ὅ τι μόριον ἑκάϲτη διαπονεῖ μᾶλλον οὔθ' ἥτιϲ αὐτῆϲ ἐϲτιν ἡ ποιότηϲ 
τε καὶ ἡ δύναμιϲ. εἰ δὲ διὰ ϲφαίραϲ ἐπιθυμήϲειε γυμνάζεϲθαι, κἀν-
ταῦθα πάλιν ἐξευρήϲει τό τε εἶδοϲ τῶν ἐνεργειῶν καὶ τὴν ποιότητα 
καὶ τὸ μέτρον, ὑπηρέτην λαβὼν τὸν ϲφαιριϲτικὸν ὑπὲρ τοῦ τὴν ὕλην 
ἅπαϲαν θεάϲαϲθαι τῶν ἐνεργειῶν. αὐτῆϲ μὲν γὰρ τῆϲ κατὰ μέροϲ 
ὕληϲ ἐν ἑκάϲτῃ τῶν τεχνῶν ἄπειρόϲ ἐϲτιν ὁ γυμναϲτήϲ, ᾗ γυμναϲτήϲ 
ἐϲτιν· εἰ δὲ ἅπαξ αὐτὴν θεάϲαιτο, τήν τε ποιότητα καὶ τὴν δύναμιν 
αὐτίκα γνωρίϲει. μυρίουϲ γοῦν ἡμεῖϲ ἀϲθενέϲτερά τινα μέρη τοῦ ϲώ-
ματοϲ ἔχονταϲ, ὡϲ ϲυνεχέϲτατα τοῖϲ | κατ' αὐτὰ νοϲήμαϲιν ἁλίϲκεϲθαι, 
διὰ μόνηϲ γυμναϲτικῆϲ ἀνερρώϲαμεν οὐκ ἀπαγαγόντεϲ ἀπὸ τῶν οἰ-
κείων γυμναϲίων, ἀλλ', εἴτ' ὀρχηϲτικὸϲ ἦν ὁ ἄνθρωποϲ εἴθ' ὁπλομαχικὸϲ 
εἴτε παγκρατιαϲτικὸϲ εἴτε παλαιϲτρικὸϲ εἴθ' ὁτιοῦν ἄλλο, τὰϲ ἐν ἐκείνῃ  
τῇ τέχνῃ κινήϲειϲ ἁπάϲαϲ αὐτὸν ἐπιτάξαντεϲ ἡμῶν παρόντων κινηθῆναι 
κἀξ αὐτῶν ἐκλεξάμενοι τὰϲ ἐπιτηδειοτάταϲ ἅμα καιρῷ τε καὶ μέτρῳ 
προϲετάττομεν ταύταιϲ χρῆϲθαι· περὶ μὲν δὴ τῶν τοιούτων ἐπανορ-
θώϲεων ἐπὶ προήκοντι τῷ λόγῳ διαλέξομαι κατ' ἐκεῖνο τὸ μέροϲ τῆϲ 
πραγματείαϲ, ἐν ᾧ περὶ τῶν μοχθηρῶν καταϲκευῶν τοῦ ϲώματοϲ διέ-
ξειμι. νυνὶ δὲ τὸ μὲν ἄριϲτον ϲῶμα ἐπειδὴ πρόκειται φυλάττειν ἄρι-
ϲτον, ἐξ ἁπάντων οὖν ἐκλεκτέον αὐτῷ τὸ ϲύμμετρον, ἐκ τρίψεων, 
ἐκ γυμναϲίων, ἐκ λουτρῶν, ἐκ τροφῶν, ἐξ ὕπνων, μήτε μαλακωτέραν 
αὐτοῦ τὴν ἕξιν τοῦ ϲώματοϲ ἐργαζομένουϲ μήτε ϲκληροτέραν (ἡ μὲν 
γὰρ εὐνίκητοϲ ὑπὸ τῶν ἔξωθεν αἰτίων, ἡ δὲ τὴν αὔξηϲιν κωλύει) 
μήτε πυκνοτέραν, ὡϲ ἴϲχεϲθαί τι τῶν κατὰ τὴν ϲάρκα περιττωμάτων, 
μήτ' ἀραιοτέραν, ὡϲ ἀπορρεῖν τι καὶ τοῦ χρηϲτοῦ. κατὰ δὲ τὸν αὐτὸν | 
τρόπον οὐδ' ἰϲχνοτέραν ἑαυτῆϲ ποιητέον οὐδὲ παχυτέραν, εἴπερ ἄριϲτα 
διέκειτο, γινώϲκονταϲ, ὡϲ τὸ μὲν ἰϲχνότερον εὐεπηρέαϲτον ὑπὸ τῶν 
ἔξωθεν αἰτίων, τὸ δὲ παχύτερον ὑπὸ τῶν ἔνδοθεν κἀξ αὐτοῦ τοῦ ϲώ-
ματοϲ ὁρμωμένων. τί δεῖ λέγειν, ὡϲ οὐδὲ θερμότερον αὐτὸν ἢ ψυ-
χρότερον ἢ ξηρότερον ἢ ὑγρότερον ἀποδεικτέον, εἴπερ ἀμέμπτωϲ ἐκέ-
κρατο; εἷϲ οὖν ἐπὶ τοῦ τοιούτου ϲώματοϲ ὁ ϲκοπὸϲ ἐν ἁπάϲαιϲ ταῖϲ 
ὑγιειναῖϲ ὕλαιϲ τὸ ϲύμμετρόν τε καὶ μέτριον, ὅπερ ἀκριβῶϲ ἐϲτι μέϲον 
ἑκατέρων τῶν ἀμετριῶν. 
  ὡϲ δ' ἄν τιϲ μάλιϲτα τοῦ ϲκοποῦ τυγχάνοι, λέλεκται μὲν ἤδη καὶ 
πρόϲθεν, ἀλλ' οὐδὲν χεῖρον ὑπὲρ τῶν ἀναγκαιοτάτων ἀναμιμνῄϲκειν 
πολλάκιϲ. ἡ μὲν γὰρ πρώτη τῶν ἡμερῶν πλατὺν ἔχει τὸν ϲτοχαϲμόν, 
ἡ δευτέρα δὲ καὶ ἡ τρίτη καὶ ἡ τετάρτη καὶ τῶν λοιπῶν ἑκάϲτη κατὰ 
τὸ ἑξῆϲ ἀκριβέϲτερον. ἐν μὲν γὰρ τῇ πρώτῃ διὰ τῶν εἰρημένων ϲκο-
πῶν ἅπαντά ϲοι πραττέϲθω. ἀποδυέϲθω μὲν ἐπὶ πεπεμμένοιϲ ἀκρι-
βῶϲ τοῖϲ οὔροιϲ, ὡϲ <Αἰγίμιοϲ> ἐκέλευϲεν. | ἐφεξῆϲ δὲ τῆϲ μὲν ἀνατρί-
ψεωϲ ὁ ϲκοπόϲ, ὡϲ μαλαχθῆναι τὰ μόρια· δηλώϲει δὲ τό τε ἐπιτρέχον ἄν-
θοϲ αὐτοῖϲ καὶ τὸ ῥᾳδίωϲ ἐκμαλάττεϲθαι τὰ κῶλα καὶ τὸ πρὸϲ τὰϲ 
κινήϲειϲ ἁπάϲαϲ ἑτοίμωϲ ἔχειν. μετὰ ταῦτα δὲ ἤδη γυμναζέϲθω, μέχριϲ 
ἂν εἰϲ ὄγκον αἴρηται τὸ ϲῶμα καὶ εὐανθὲϲ ὑπάρχῃ καὶ αἱ κινήϲειϲ 
ἕτοιμοί τε καὶ ὁμαλαὶ καὶ εὔρυθμοι γίνωνται. ἐν τούτῳ δὲ καὶ ἱδρῶτα  
θεάϲῃ θερμὸν ἀτμῷ ϲυμμιγῆ. παύεϲθαι δὲ τηνικαῦτα πρῶτον, ἐπειδὰν 
ἕν τι τῶν εἰρημένων ἀλλοιωθῇ. καὶ γὰρ εἰ φανείη ϲυϲτελλόμενοϲ ὁ 
τοῦ ϲώματοϲ ὄγκοϲ, αὐτίκα παύειν τὸ μειράκιον· εἰ γὰρ ἐπὶ πλέον 
γυμνάζοιϲ, ἐκκενώϲειϲ τι καὶ τῶν χρηϲτῶν, ὥϲτ' ἰϲχνότερον ἀποδείξειϲ 
τὸ ϲῶμα καὶ ξηρότερον καὶ ἀναυξέϲτερον. ὡϲαύτωϲ δὲ καὶ εἰ τὸ τῆϲ 
χρόαϲ εὐανθὲϲ μαραίνοιτο, παύεϲθαι· καὶ γὰρ καταψύξειϲ τὸ ϲῶμα 
καὶ διαφορήϲειϲ ἐπὶ πλέον, εἰ γυμνάζοιϲ ἔτι. καὶ μὲν δὴ καὶ τὸ τῶν 
κινήϲεων ἕτοιμον ἢ εὔρυθμον ἢ ὁμαλὲϲ ἐπειδὰν ἐνδιδόναι που φαί-
νηται καὶ ὀκλάζειν κατά τι, παύειν | αὐτίκα, καὶ εἰ περὶ τὸν ἱδρῶτα 
γίνοιτό τιϲ ἢ κατὰ τὸ πλῆθοϲ ἢ κατὰ τὴν ποιότητα μεταβολή. πλεί-
ονα γὰρ αὐτὸν ἀεὶ καὶ μᾶλλον χρὴ γίνεϲθαι καὶ θερμότερον, ἐϲ ὅϲον 
ἂν αἱ κινήϲειϲ ἀνάγωνται πρὸϲ τὸ ϲφοδρότερον. ὅταν οὖν ἢ ἐλάττων 
ἢ ψυχρότεροϲ γένηται, διαφορεῖται ἤδη τὸ ϲῶμα καὶ ψύχεται καὶ 
ἐκλύεται καὶ ξηραίνεται περαιτέρω τοῦ προϲήκοντοϲ. ἀκριβῶϲ οὖν 
προϲέχειν τὸν νοῦν τῷ γυμναζομένῳ ϲώματι καὶ διαπαύειν εὐθέωϲ, 
ἐπειδὰν προφαίνηταί τι τῶν εἰρημένων ϲημείων, οὐ μὴν αὐτίκα γε 
ἀπολύειν λουϲόμενον, ἀλλὰ τῆϲ μὲν ἀκμῆϲ τῶν γυμναϲίων ἐπιϲχεῖν 
καὶ ϲτῆναι κελεῦϲαι, καὶ εἰ βουληθείηϲ μετὰ κατοχῆϲ πνεύματοϲ πλη-
ρῶϲαι τὸν λαγόνα, περιχέοντα τοὔλαιον ἀποθεραπεύειν τοὐντεῦθεν. 
οἷον δέ τι πρᾶγμά ἐϲτιν ἡ ἀποθεραπεία καὶ τίνεϲ ἐν αὐτῇ ϲκοποὶ καὶ 
τί τὸ μέτρον, ἐξ ὧν ϲυμπληροῦνται κινήϲεών τε καὶ τρίψεων, ἐν τῷ 
μετὰ ταῦτα λόγῳ δηλωθήϲεται. 
  νυνὶ γάρ μοι δοκῶ καταπαύειν ἤδη τὸν ἐνεϲτῶτα λόγον αὔταρκεϲ 
ἔχοντα μέτρον, ἐκεῖνο μόνον ἔτι προϲθείϲ, ὡϲ καὶ τὸ λουτρὸν τὸ ἀκρι-
βῶϲ εὔκρατον ἐπὶ | τῆϲ προκειμένηϲ ἡλικίαϲ τε καὶ φύϲεωϲ ἐκλέγεϲθαι 
προϲήκει. προὔκειτο δ', εἴ τι μεμνήμεθα, τρίτη τιϲ ἑβδομὰϲ ἐτῶν ἀπὸ 
τῆϲ γενετῆϲ, τουτέϲτιν ἡ μετὰ 〈τὸ〉 τεϲϲαρεϲκαιδέκατον ἔτοϲ ἡλικία 
μέχρι 〈τοῦ〉 πρώτου καὶ εἰκοϲτοῦ, καθ' ἣν οὐδέπω κελεύω ψυχρολου-
τεῖν τὸ μειράκιον, ἵν' ἐπὶ πλεῖϲτον αὔξοιτο. τελειωθέντοϲ δ' αὐτοῦ 
κατὰ τὸ μέγεθοϲ, ἐπιϲκεψώμεθά τι καὶ περὶ τῆϲ ψυχρολουϲίαϲ. ὡϲαύ-
τωϲ δὲ καὶ περὶ τῶν ἐπὶ κόνει γυμναϲίων ἀκριβέϲτερον ἐπιϲκεψώμεθα 
κατὰ τὸν ἑξῆϲ λόγον. ἐν δέ γε τῷ παρόντι τοῦτο εἰπεῖν ἀρκέϲει, τὸ  
μηδὲ κόνεωϲ χρῄζειν τὸ μειράκιον, εἰ τὸν οἶκον, ἐν ᾧ γυμνάζεται, 
καθ' ὃν ἐν ἀρχῇ τρόπον ἐκέλευϲα παρεϲκευαϲμένον ἔχοι. εἰ δέ γε 
θερμότεροϲ εἴη ποτέ, καὶ κόνει χρηϲτέον. εἰ μὲν δὴ κονίϲαιτο, πάν-
τωϲ λουϲτέον· εἰ δὲ μὴ κόνει χρήϲαιτο, δυνατὸν καὶ μὴ λελοῦϲθαι, 
καὶ μάλιϲτα χειμῶνοϲ. ἐφεξῆϲ δὲ ὅϲα περὶ τροφὴν ἢ ποτὸν ἢ ὕπνον 
ἢ περίπατον ἐϲτοχάϲθαι χρὴ τὸν ἐπιϲτατοῦντα τοῦ μειρακίου, λεχθή-
ϲεται μὲν ἐν τοῖϲ ἑξῆϲ· ἀδύνατον δ' ἀκριβῶϲ τυχεῖν αὐτῶν ἐν τῇ | 
πρώτῃ τῶν ἡμερῶν· ἀλλὰ κατὰ τὴν δευτέραν, ἐπὶ πόϲοιϲ γυμναϲίοιϲ 
ὅπωϲ διαιτηθῇ γινώϲκων, εἰ μὲν ἀκριβῶϲ φαίνοιτο διαφυλάττων τὴν 
ἑαυτοῦ φύϲιν, ἐν τοῖϲ αὐτοῖϲ μέτροιϲ διαιτήϲει τε καὶ γυμνάϲει, μὴ 
φυλάττοντα δέ, καθότι ἂν ἐξίϲτηται τῶν ἀρχαίων, ἐπανάγειν πειρά-
ϲεται μεταβάλλων τὰ μέτρα. καὶ τοῦτ' οὐ παύϲεται ποιῶν, ἄχριπερ 
ἂν ἐφ' ἑκάϲτῳ τῶν πραττομένων ἀκριβῶϲ ὁρίϲῃ τὸ μέτρον. ὁπόϲαι δ' 
εἰϲὶ καὶ τίνεϲ αἱ εἰϲ τὸ παρὰ φύϲιν ἐκτροπαὶ καὶ πῶϲ ἑκάϲτην χρὴ 
διαγινώϲκειν τε καὶ θεραπεύειν, ὁ ἐφεξῆϲ λόγοϲ ἐξηγήϲεται.  
        {ΓΑΛΗΝΟΥ ΥΓΙΕΙΝΩΝ ΛΟΓΟϹ Γ} 
  Τῶν γραψάντων ὑγιεινὰϲ πραγματείαϲ ἰατρῶν τε καὶ γυμνα-
ϲτῶν ἔνιοι μὲν ἅπαϲιν ἀνθρώποιϲ κοινάϲ τιναϲ ὑποθήκαϲ ἐποιήϲαντο, 
μηδὲν νοήϲαντεϲ ὅλωϲ ὑπὲρ τῆϲ κατ' εἶδοϲ ἐν τοῖϲ ϲώμαϲιν ἡμῶν δια-
φορᾶϲ· ἔνιοι δ', ὅτι μὲν οὐ μικρῷ τινι διαφέρομεν ἀλλήλων, ἐδήλω-
ϲαν, ὡϲ δ' ἀδυνάτου ὄντοϲ ἁπάϲαϲ ἐπελθεῖν τὰϲ διαφορὰϲ ἑκόντεϲ 
παρέλιπον· ὀλίγοι δέ τινεϲ εἴδεϲί τε καὶ γένεϲιν ἐπιχειρήϲαντεϲ ἀφο-
ρίϲαϲθαι πλέονα διήμαρτον ὧν κατώρθωϲαν. ἡμεῖϲ δὲ κατὰ τὸ πρῶτον 
εὐθέωϲ βιβλίον ἐδηλώ|ϲαμεν, ὁπόϲα τὰ πάντα ἐϲτὶν εἴδη τῶν ἀνθρω-
πίνων ϲωμάτων, ἐπηγγειλάμεθά τε καθ' ἕκαϲτον ἰδίᾳ γράφειν ὑποθή-
καϲ ὑγιεινάϲ. ἠρξάμεθα δ' ἀπὸ τοῦ τὴν καταϲκευὴν ἄμεμπτον ἔχοντοϲ. 
ἐπεὶ δὲ καὶ ὁ τοιοῦτοϲ ἄνθρωποϲ ἐν περιϲτάϲεϲι πραγμάτων ἐνίοτε 
γινόμενοϲ ἢ ἑκὼν ἢ ἄκων ἐμποδίζεται κατὰ τὰ προϲτάγματα τῆϲ ὑγιει-
νῆϲ τέχνηϲ διαιτᾶϲθαι, κάλλιον ἔδοξεν ὑποθέϲθαι πρῶτον αὐτὸν ἐλεύ-
θερον ἀκριβῶϲ, αὐτῇ μόνον τῇ τοῦ ϲώματοϲ ὑγείᾳ ϲχολάζοντα. ὅπωϲ 
μὲν οὖν ἀνατρέφεϲθαι χρὴ τὸν τοιοῦτον ἄνθρωπον, ὁ πρῶτοϲ λόγοϲ 
ἐδίδαξε μέχρι τῆϲ τεϲϲαρεϲκαιδεκαέτιδοϲ ἡλικίαϲ ἐκτείναϲ αὐτοῦ τὴν 
ἐπιμέλειαν· ὅπωϲ δ' ἀνδροῦϲθαι, διὰ τοῦ δευτέρου γράμματοϲ ἐδηλώ-
ϲαμεν. ἐμηκύνθη δ' ὁ λόγοϲ εἰϲ κοινὰ κεφάλαια τῆϲ ὑγιεινῆϲ πραγμα-
τείαϲ ἀφικόμενοϲ, ὧν χωρὶϲ οὐχ οἷόν τ' ἦν οὐδὲ περὶ τῆϲ ὑποκειμέ-
νηϲ ἡλικίαϲ τε καὶ φύϲεωϲ ἀκριβῶϲ διελθεῖν. ἁπάϲαϲ γὰρ ἐξηριθμηϲά-
μεθα τάϲ τε τῶν τρίψεων καὶ τῶν γυμναϲίων διαφοράϲ, οὐ μὰ Δία 
τὰϲ κατὰ μέροϲ, ὅτι μὴ πάρεργον ἕνεκα παραδείγματοϲ εἰϲ χρείαν ἐλ-
θούϲαϲ, ἀλλὰ | τάϲ γε ἐν εἴδεϲί τε καὶ γένεϲιν ἀφωριϲμέναϲ, ἐν μὲν 
ταῖϲ τρίψεϲι τὴν ϲκληρὰν καὶ τὴν μαλακὴν καὶ πρὸ τούτων γε τὴν 
ϲύμμετρον ἥντινα δύναμιν ἔχουϲιν ἐξηγηϲάμενοι, προϲθέντεϲ δ' αὐταῖϲ 
τὰϲ κατὰ τὸ ποϲὸν διαφοράϲ, τρεῖϲ οὔϲαϲ καὶ αὐτάϲ, εἶτα κατὰ ϲυζυ-
γίαν ἐννέα τὰϲ πάϲαϲ ἐπιδείξαντεϲ, ἑκάϲτηϲ τε τὴν δύναμιν εἰπόντεϲ· 
ἐν δὲ τοῖϲ γυμναϲίοιϲ τίνα μὲν ὀξέα τε καὶ ταχέα προϲαγορεύομεν, 
τίνα δ' ἀμβλέα τε καὶ βραδέα, καὶ τίνα τούτων μέϲα τε καὶ πρῶτα 
κατά γε τὴν φύϲιν ὑπάρχοντα καὶ περὶ τῶν εὐτόνων καὶ μαλακῶν 
καὶ βαρέων δὴ καὶ κούφων ὁμοίωϲ, ὅϲα τε τούτων ἐϲτὶ τὰ μέϲα διελ- 
θόντεϲ ἐδείξαμεν, ὡϲ χρὴ τὴν ἀρίϲτην καταϲκευὴν ἐν ἅπαϲι τοῖϲ με-
τρίοιϲ τε καὶ ϲυμμέτροιϲ, ἃ δὴ καὶ μέϲα τῶν ἀμέτρων ἐϲτί, διαιτᾶϲθαι 
κατά τε τρίψειϲ καὶ γυμνάϲια καὶ λουτρὰ καὶ τροφὰϲ ὅϲα τ' ἄλλα ϲυμ-
πληροῖ τὴν ὑγιεινὴν δίαιταν. ὑπεϲχόμεθα δέ, καθάπερ ἐπὶ τρίψεών τε 
καὶ γυμναϲίων ἐποιήϲαμεν, εἰϲ εἴδη τινὰ κοινὰ τὴν θεωρίαν ἀναγα-
γόντεϲ, ὥϲτε εὐμνημόνευτόν τε ἅμα καὶ | μεθοδικὴν εἶναι τὴν διδαϲκα-
λίαν, οὕτω κἀπὶ τῶν ἄλλων ἁπάντων ποιῆϲαι· καὶ πρῶτόν γε περὶ τῆϲ 
καλουμένηϲ ἀποθεραπείαϲ, ἐπειδὴ τοῖϲ εἰρημένοιϲ ἔμπροϲθεν ἐφεξῆϲ 
ἐτέτακτο· δηλώϲαντεϲ γάρ, εἰϲ ὅϲον ἐπιτείνειν τε καὶ παραύξειν χρὴ 
τὰ γυμνάϲια πρὸϲ τὸ τέλειον, ὡϲ ἐν ὑγείαϲ λόγῳ, ἀκολουθεῖν ἔφαμεν 
αὐτοῖϲ τὴν καλουμένην ἀποθεραπείαν, ὑπὲρ ἧϲ ἤδη λέγωμεν. 
  Ἓν μὲν καὶ πρῶτον, ὡϲ διττὴ κατὰ γένοϲ ἐϲτί· ἡ μέν τιϲ ὡϲ 
μέροϲ, ἡ δ' ὡϲ εἶδοϲ γυμναϲίου. περὶ μὲν δὴ τῆϲ ὡϲ εἶδοϲ ἑξῆϲ ἐροῦ-
μεν, περὶ δὲ τῆϲ ὡϲ μέροϲ ἤδη λέγωμεν. 
  ἅπαντοϲ γυμναϲίου καλῶϲ ἐπιτελουμένου τὸ τελευταῖον μέροϲ 
ἀποθεραπεία καλεῖται· δύο δ' αὐτῆϲ οἱ ϲκοποί, κενῶϲαί τε τὰ περιτ-
τώματα καὶ ἄκοπον φυλάξαι τὸ ϲῶμα. κοινὸϲ μὲν οὖν ὁ πρότεροϲ 
ὅλῳ τῷ γυμναϲίῳ. καὶ γὰρ κἀκείνου δύο τοὺϲ πάνταϲ ἐλέγομεν εἶναι 
ϲκοπούϲ, | ἐπιρρῶϲαί τε τὰ ϲτερεὰ μόρια τοῦ ζῴου καὶ κενῶϲαι τὰ 
περιττώματα. ὁ δ' ἴδιοϲ τῆϲ ἀποθεραπείαϲ ϲκοπὸϲ ἐνϲτῆναί τε καὶ 
διακωλῦϲαι τοὺϲ εἰωθόταϲ ἐπιγίνεϲθαι τοῖϲ ἀμετροτέροιϲ γυμναϲίοιϲ 
κόπουϲ. ἐπὶ μὲν οὖν τῶν ἀθλητῶν καὶ τῶν ὁτιοῦν ἔργον ἀναγ-
καῖον ἐν τῷ βίῳ διαπραττομένων, οἷον ἤτοι ϲκαπτόντων ἢ ὁδοιπο-
ρούντων ἢ ἐρεϲϲόντων ἤ τι τοιοῦτον διαπραττόντων, ἑτοιμότερον οἱ 
κόποι ϲυνίϲτανται, πλὴν εἴ τιϲ ἀποθεραπείᾳ χρῷτο· κατὰ δὲ τὸ προ-
κείμενον ἐν τῷ νῦν λόγῳ ϲῶμα, τὸ κάλλιϲτά τε κατεϲκευαϲμένον ἀπηλ-
λαγμένον τε δουλείαϲ ἁπάϲηϲ, ὡϲ μόνῃ ϲχολάζειν ὑγείᾳ, ϲπάνιοϲ ἡ 
τοῦ κόπου γένεϲιϲ. ὥϲπερ γὰρ οὐδ' οἱ πλεῖϲτα πονοῦντεϲ ἀθληταὶ 
κατ' ἄλλο τι γυμνάϲιον ἐφεδρεύοντα κόπον ἔχουϲι, πλὴν τὸ καλού-
μενον ὑπ' αὐτῶν τέλειον, οὕτωϲ οὐδ' οἱ βίον ἐλευθέριον ζῶντεϲ ὑγείαϲ 
μόνηϲ ἕνεκα γυμναζόμενοι κοπωθήϲονταί ποτε διὰ τὸ μηδ' εἰϲ ἀνάγ-
κην ἀφικνεῖϲθαι τοῦ τοιούτου γυμναϲίου. τοῖϲ μὲν γὰρ ἀθληταῖϲ ἀναγ-
καῖόν ἐϲτιν, ὡϲ ἂν παραϲκευάζωϲι τὰ ϲώματα πρὸϲ τοὺϲ ἐν τοῖϲ  
ἄθλοιϲ πόνουϲ ἀμέτρουϲ ἔϲθ' ὅτε καὶ δι' ὅληϲ ἡμέραϲ γινομένουϲ, | γυ-
μνάζεϲθαί ποτε τὸ τελεώτατον ἐκεῖνο γυμνάϲιον, ὃ δὴ καὶ καταϲκευὴν 
ὀνομάζουϲι. τοῖϲ δ' ὑγείαϲ μόνηϲ ἕνεκα γυμναζομένοιϲ οὔτ' ἀναγκαῖον 
οὔτε χρήϲιμον ὅλωϲ ἐϲτὶν εἰϲ ὑπερβάλλονταϲ ἄγεϲθαι πόνουϲ, ὥϲτ' 
οὐδεὶϲ φόβοϲ ἁλῶναι κόποιϲ. ἀλλ' ὅμωϲ ἀποθεραπεύειν αὐτῶν χρὴ τὰ 
ϲώματα, κἂν εἰ μὴ διὰ κόπου προϲδοκίαν, ἀλλά τοι τοῦ κενῶϲαι ἕνεκα 
τὰ περιττώματα. προϲγίνεται δ' ἐξ ἐπιμέτρου τῷδε καὶ ἡ πρὸϲ τὸν 
κόπον ἀϲφάλεια. καὶ γὰρ εἰ καὶ ὅτι μάλιϲτα τὸ μέτρον αὐτοῖϲ τῶν 
γυμναϲίων ἄκοπόν ἐϲτιν καὶ ὁ τῆϲ ἐνεργείαϲ τρόποϲ ἀβίαϲτοϲ, ἐνδέ-
χεταί ποτε λαθεῖν τὸν γυμναϲτὴν ἐν ἑκατέρῳ τι ϲμικρόν, ὃ παροφθὲν 
ἐργάϲεταί τινα, κἂν μὴ μέγαν, ἀλλὰ βραχύν γε τῷ γυμναζομένῳ τὸν 
κόπον. οὐ μὴν προϲήκει τὸν ἑαυτῷ ζῶντα καὶ μόνῃ ϲχολάζοντα τῇ 
τοῦ ϲώματοϲ ὑγείᾳ βλάπτεϲθαί ποτε οὐδὲ τὸ ϲμικρότατον. ἀϲφαλέ-
ϲτατον οὖν ἀποθεραπείᾳ χρῆϲθαι διαπαντόϲ. 
  ὁποίαν δέ τινα ποιητέον αὐτήν, ἡ τῶν ϲκοπῶν φύϲιϲ ἐνδείξεται. 
ἐπειδὴ γὰρ πρόκειται τῶν ἐν τοῖϲ ϲτερεοῖϲ | τοῦ ζῴου μέρεϲι περιτ-
τωμάτων, ὅϲα θερμανθέντα καὶ λεπτυνθέντα πρὸϲ τῶν γυμναϲίων ἔτι 
μένει κατὰ τὸ ϲῶμα, κένωϲιν ἀκριβῆ ποιήϲαϲθαι, χρὴ δήπου τάϲ τε 
δι' ἑτέρων ἀνατρίψειϲ παραλαμβάνεϲθαι μετὰ τοῦ ϲυντείνειν τὰ τρι-
βόμενα μόρια καὶ πρὸϲ τούτοιϲ ἔτι τὴν καλουμένην τοῦ πνεύματοϲ 
κατάληψιν. ἐπεὶ δ' οὔτε τῶν τρίψεων ἓν ἁπαϲῶν ἐϲτιν εἶδοϲ οὔτε 
τῆϲ τοῦ πνεύματοϲ καταλήψεωϲ, ἄμεινον ἐκλέξαϲθαι τὸ χρηϲιμώτατον 
ἐξ ἑκατέρου. τῶν μὲν δὴ τρίψεων αἱ ϲκληραὶ ϲυνδεῖν ἐδείκνυντο, τουτ-
έϲτι πυκνότερόν τε ἅμα καὶ ϲκληρότερον ἀποφαίνειν τὸ ϲῶμα· ὥϲτ' 
οὐκ ἂν ἁρμόττοιεν αἱ τοιαῦται τοῖϲ παροῦϲιν, εἴ γε δὴ τὸ μὲν πυ-
κνούμενον ἐντὸϲ ἑαυτοῦ ϲτέγει, τὸ δ' ἀραιούμενον ἐπιτρέπει διαρρεῖν 
τοῖϲ περιττοῖϲ. οὕτω δὲ καὶ τὸ μὲν ϲκληρύνεϲθαι τοῖϲ ϲυντεταμένοιϲ 
ἐναντιώτατον (αὐξάνει γὰρ αὐτῶν τὴν διάθεϲιν), τὸ δὲ μαλάττεϲθαι 
χρηϲιμώτατον. εἴπερ οὖν ἅμα τε διαφορεῖν χρὴ τὰ περιττώματα καὶ 
μαλάττειν τὰ ϲυντεταμένα, τὰϲ ϲκληρὰϲ τῶν τρίψεων φευκτέον. οὐδὲν 
δ' ἧττον, οἶμαι, φευκτέον ἐϲτὶ καὶ τὰϲ βραδείαϲ. ἐπειδὴ | γὰρ οὐκέτ' 
ἐξ ἑαυτοῦ κινεῖται τὸ ϲῶμα, κίνδυνοϲ αὐτῷ ψυχθῆναί τε καὶ πυκνω-
θῆναι, μηδὲν ἐπικούρημα θερμαῖνον ἔξωθεν προϲλαβόντι. διὰ ταῦτ' 
οὖν οὐ μόνον εἰϲ τάχοϲ χρὴ τρίβειν, ἀλλὰ καὶ πολλαῖϲ χερϲίν, ἵν' ὡϲ 
οἷόν τ' ἐϲτὶ μάλιϲτα μηδὲν ᾖ μέροϲ τοῦ τριβομένου γυμνόν. ἀλλ' εἴπερ 
μήτε βραδεῖαν εἶναι προϲήκει τὴν τρίψιν μήτε ϲκληράν, ἔλαιον δαψι- 
λὲϲ χρὴ περικεχύϲθαι τῷ τριβομένῳ ϲώματι· καὶ γὰρ εἰϲ τάχοϲ τοῦτο 
καὶ εἰϲ μαλακότητα τῇ τρίψει ϲυντελεῖ, καὶ πρόϲεϲτιν αὐτῷ τι καὶ ἄλλο 
μέγιϲτον ἀγαθόν· ἐκλύει γὰρ τὰϲ τάϲειϲ καὶ μαλάττει τὰ πεπονηκότα 
κατὰ τὰϲ ϲφοδροτέραϲ ἐνεργείαϲ. διὰ ταῦτα μὲν δὴ φευκτέον ἐϲτὶ τὴν 
ϲκληρὰν τρίψιν, δι' ἕτερα δὲ τὴν μαλακήν· οὔτε γὰρ ἐξικνεῖται πρὸϲ 
τὸ βάθοϲ ἡ τοιαύτη τρίψιϲ, ἀλλ' αὐτόθι που κατὰ τὸ δέρμα καὶ τὰϲ 
πληϲίον αὐτοῦ ϲάρκαϲ ἐκλύεται, οὔτ' ἐκθλίβει τὰ περιεχόμενα κατὰ 
τοὺϲ ϲτενοὺϲ τῶν πόρων περιττώματα. δι' ὃ δὴ τήν τε ϲυνένταϲιν 
τῶν τριβομένων παραλαμβάνομεν καὶ τὴν τοῦ πνεύματοϲ κατάληψιν. 
ἡ μέϲη τοίνυν μαλακῆϲ καὶ ϲκληρᾶϲ, ἥπερ δὴ καὶ ϲύμμετρόϲ ἐϲτιν, | 
ἐκπεφευγέναι φαίνεται τό τε τῆϲ μαλακῆϲ ἄπρακτον καὶ τὸ τῆϲ ϲκλη-
ρᾶϲ βίαιον καὶ βλαβερόν. ἐνεργηθήϲεται δὲ τῶν μὲν τοῦ τρίβοντοϲ 
χειρῶν ἐρρωμένωϲ ἐπιβαλλομένων, ὡϲ ἐγγύϲ που τὴν ἀπ' αὐτῶν θλί-
ψιν εἶναι τῇ ϲκληρᾷ τρίψει, διὰ δὲ τὸ πλῆθοϲ τοῦ λίπουϲ καὶ τὸ τά-
χοϲ τῆϲ φορᾶϲ ἐκλυομένων τοϲοῦτον, ὡϲ ἀκριβῶϲ γίνεϲθαι ϲύμμετρον. 
τό τε γὰρ λίποϲ οὐ ϲμικρὸν ἀλεξητήριόν ἐϲτι βιαίαϲ ἐπιβολῆϲ, τό τε 
βραχυχρόνιον τῆϲ ὁμιλίαϲ τοϲοῦτον ἀφαιρεῖ τῆϲ βίαϲ, ὅϲον καὶ τοῦ 
χρόνου. τείνειν δ' ἀξιοῦμεν ἐν τούτῳ τὰ τριβόμενα μόρια χάριν τοῦ 
πᾶν ὅϲον ἐϲτὶ μεταξὺ τοῦ δέρματοϲ καὶ τῆϲ ὑποκειμένηϲ ϲαρκὸϲ πε-
ρίττωμα διὰ τοῦ δέρματοϲ ἐκκενοῦϲθαι. χαλαρῶν γὰρ ἀμφοτέρων 
ὑπαρχόντων οὐδὲν μᾶλλον εἴϲω φέρεϲθαι τοῖϲ περιττώμαϲιν ἢ ἔξω 
ϲυμβήϲεται· ταθέντων δὲ τῶν ὑποκειμένων τῷ δέρματι πάντ' ἐκτὸϲ 
ἐκκρίνεται, καθάπερ ὑπὸ δυοῖν πιεζόμενα χεροῖν, μιᾶϲ μὲν αὐτῆϲ τῆϲ 
ἔξωθεν ἐπιβεβλημένηϲ τοῦ τρίβοντοϲ, ἑτέραϲ δὲ τῶν τεταμένων ἔνδον 
μερῶν. 
  δι' αὐτὰ δὲ ταῦτα καὶ ἡ τοῦ πνεύματοϲ κατοχή τε καὶ κατάληψιϲ 
οὐ | ϲμικρὸν μόριον ἀποθεραπείαϲ ἐϲτίν· ὀνομάζεται δὲ οὕτωϲ, ἐπειδὰν 
ἅπανταϲ ἐντείναντέϲ τε καὶ προϲϲτείλαντεϲ τοὺϲ μῦϲ τοῦ θώρακοϲ, οἳ 
κατὰ τὰϲ πλευράϲ εἰϲιν, ἐπέχωμεν τὴν ἐκπνοήν. ϲυμβαίνει γὰρ τηνι-
καῦτα τὸ θλιβόμενον ὑπὸ τῶν πλευρῶν πνεῦμα κεκωλυμένον ἐκπνεῖ-
ϲθαι διὰ τὸ κεκλεῖϲθαι τὸν λάρυγγα πᾶν ὠθεῖϲθαι κάτω πρὸϲ τὸ διά-
φραγμα· τούτῳ δὲ ὑποκειμένων ἥπατόϲ τε καὶ ϲπληνὸϲ καὶ γαϲτρὸϲ 
καί τινων ἑτέρων, ϲυνεξαίρεται ταῦτα ϲύμπαντα τῷ διαφράγματι. χρὴ 
δ' ἐν τούτῳ ϲυνεντείνειν ἀτρέμα τοὺϲ κατ' ἐπιγάϲτριον μῦϲ, ἵν' ὑπὸ 
τούτων τε ἅμα καὶ τοῦ διαφράγματοϲ, ὥϲπερ ὑπὸ δυοῖν θλιβόμενα 
χεροῖν, ὅϲα μεταξὺ κεῖται μόρια τὸ περιεχόμενον ἐν αὐτοῖϲ περίττωμα 
πρὸϲ τοὺϲ εἴκονταϲ τόπουϲ ὠθῇ. τὰ μὲν οὖν μεταξὺ κείμενα τό τε  
ἧπάρ ἐϲτι καὶ ὁ ϲπλὴν καὶ ἡ γαϲτὴρ καὶ κώλων τε καὶ λεπτῶν ἐν-
τέρων τὰ προὔχοντα· χῶραι δ' εἰϲ ὑποδοχὴν ἕτοιμοι τοῖϲ ἐκθλιβομέ-
νοιϲ περιττώμαϲιν ἥ τε τῆϲ γαϲτρὸϲ εὐρυχωρία πᾶϲα καὶ τῶν ἐνταῦθα 
κειμένων ἐντέρων αἱ κοιλότητεϲ. εἰ δ' ἀργοὺϲ ἀκριβῶϲ ἐάϲαιϲ τοὺϲ 
κατ' ἐπιγάϲτριον μῦϲ, οὐδενὸϲ μὲν τῶν εἰρημένων ἐκκενώϲειϲ τὰ | πε-
ριττώματα, τὰ δ' ἐν θώρακί τε καὶ πνεύμονι μεταϲτήϲειϲ κάτω. προϲ-
ήκει δ' ἐνταῦθα μεθίϲταϲθαι μᾶλλον αὐτοῖϲ τοῦ μένειν ἐν ἐκείνοιϲ, 
ὅϲῳ καὶ ἡ κένωϲιϲ ἑτοιμοτέρα τῶν ἐν τῇ κοιλίᾳ περιεχομένων ἤπερ 
ἡ τῶν ἐν πνεύμονί τε καὶ θώρακι. τὰ μὲν γὰρ ἐμεῖταί τε καὶ ἀπο-
πατεῖται ῥᾳδίωϲ, τὰ δὲ μετὰ ϲυντονίαϲ τε καὶ βίαϲ ὑπὸ βηχὸϲ ἐκβάλ-
λεται. εἰ μέντοι τιϲ ὁμοίωϲ ταῖϲ φρεϲὶν ἐντείνει τοὺϲ κατ' ἐπιγάϲτριον 
μῦϲ ἐν ταῖϲ τοῦ πνεύματοϲ καταλήψεϲιν, ἀκριβέϲτερον μὲν ἐκκαθαρ-
θήϲεται τὰ κάτω τῶν φρενῶν ϲπλάγχνα, μεταϲτήϲεται δὲ οὐδὲν ἐκ 
τῶν τοῦ πνεύματοϲ ὀργάνων εἰϲ τὰ τῆϲ τροφῆϲ, ἀλλ' ἅπαν ἐν θώρακί 
τε καὶ πνεύμονι μενεῖ τὸ περίττωμα. διὸ τὴν τοιαύτην κατάληψιν τοῦ 
πνεύματοϲ οὐκ ἐπαινῶ, ἔτι δὲ μᾶλλον, ὅταν ἤτοι μηδ' ὅλωϲ ἐντείναϲ 
τιϲ τὰϲ φρέναϲ ἰϲχυρῶϲ καὶ βιαίωϲ ἢ ἐπ' ὀλίγον προϲϲτείλῃ τοὺϲ κατ' 
ἐπιγάϲτριον μῦϲ. ἀνάγκη γὰρ ἐν τῷδε ἐμπίπλαϲθαι μὲν αἵματόϲ τε 
καὶ πνεύματοϲ ἅπαντα τὰ κατὰ τὸν τράχηλον ἀγγεῖα καὶ μόρια, φέ-
ρεϲθαι δ' ἄνω τε καὶ πρὸϲ τὴν κεφαλήν, οὐκ ἐπὶ τὴν γαϲτέρα τε καὶ 
κάτω τὰ περιττώ|ματα. θεάϲαϲθαι δ' ἔϲτιν αὐτὸ κἀπὶ τῶν αὐλούντων 
ἢ μέγιϲτον ἢ ὀξύτατα φωνούντων· εὐρύνεται γὰρ αὐτῶν ἅπαϲ ὁ τρά-
χηλοϲ, οἰδίϲκεται δὲ τὸ πρόϲωπον, ἥ τε κεφαλὴ πληροῦται ϲφοδρῶϲ, 
ὅτι καὶ κατὰ τοῦτο τὸ ἔργον οἱ κατ' ἐπιγάϲτριον ἐντείνονται μύεϲ 
εἴκοντοϲ αὐτοῖϲ τοῦ διαφράγματοϲ. ἔϲτι γὰρ δὴ τὸ τοιοῦτον ἔργον 
ἅπαν, ὡϲ ἐν τοῖϲ Περὶ φωνῆϲ ἀποδέδεικται, μικτὸν καὶ ϲύνθετον ἔκ 
τε μεγίϲτηϲ ἐκπνοῆϲ καὶ πνεύματοϲ καταλήψεωϲ, ἐν μὲν ταῖϲ ἀθρόαιϲ 
ἐκφυϲήϲεϲι μεγίϲτηϲ ἐκπνοῆϲ γινομένηϲ ἐπὶ ϲφοδροτάταιϲ ἐντάϲεϲι τῶν 
κατὰ τὰϲ πλευρὰϲ μυῶν ἅμα τοῖϲ κατ' ἐπιγάϲτριον, ἐν δὲ ταῖϲ τοῦ 
πνεύματοϲ καταλήψεϲι τῆϲ μὲν αὐτῆϲ ἐντάϲεωϲ γινομένηϲ ἑκατέρων 
τῶν μυῶν, ἐκπνεομένου δ' οὐδενόϲ, ἐπὶ δὲ τῶν αὐλούντων τε καὶ 
φωνούντων ὀξὺ τῶν μὲν μυῶν ὡϲαύτωϲ τεινομένων, οὔτε δ' ἐπεχο-
μένηϲ ἀκριβῶϲ τῆϲ ἐκπνοῆϲ οὔτε ἀθρόωϲ ἐπιτελουμένηϲ, ἀλλὰ μέϲην 
ἐχούϲηϲ κατάϲταϲιν, ὥϲτε ταῖϲ τριϲὶν ἐνεργείαιϲ κοινὴν μὲν εἶναι τὴν 
τάϲιν τῶν μυῶν, ἰδίαν δὲ κατὰ μὲν | τὰϲ ἀθρόαϲ ἐκφυϲήϲειϲ τὴν τα-
χεῖαν ἔξω φορὰν τοῦ πνεύματοϲ, κατὰ δὲ τὰϲ καταλήψειϲ τὴν ἐπί- 
ϲχεϲιν, ἐν δὲ ταῖϲ αὐλήϲεϲί τε καὶ φωναῖϲ ϲύμμετρον κένωϲιν. αἰτία 
δὲ τῆϲ διαφορᾶϲ τῶν τριῶν ἐνεργειῶν ἡ φάρυγξ, ἀνοιγνυμένη μὲν ἐπὶ 
πλεῖϲτον ἐν ταῖϲ ἀθρόαιϲ ἐκφυϲήϲεϲιν, ἀκριβῶϲ δὲ κλειομένη κατα-
λαμβανόντων τὸ πνεῦμα, μέϲην δ' ἔχουϲα κατάϲταϲιν αὐλούντων τε 
καὶ φωνούντων ὀξύ τε ἅμα καὶ μέγα. περὶ μὲν δὴ τούτων ἀνάγκη 
ποτὲ καὶ αὖθιϲ εἰπεῖν ἐν τῷ περὶ τῆϲ ἀναφωνήϲεωϲ λόγῳ. ἡ δ' εἰϲ 
τὴν ἀποθεραπείαν ἐπιτήδειοϲ ἐξαίρει τὴν γαϲτέρα, τεινομένων μὲν 
ἁπάντων τῶν τοῦ θώρακοϲ μυῶν, ἀνιεμένων δὲ τῶν κατ' ἐπιγάϲτριόν 
τε καὶ τὰϲ φρέναϲ· οὕτω γὰρ ἐνεχθήϲεται κάτω τὰ περιττώματα. δευ-
τέραν δὲ ἔχει τάξιν ἡ μετρίωϲ ἐντείνουϲα τοὺϲ κατ' ἐπιγάϲτριον μῦϲ 
ὑπὲρ τοῦ τὰ κάτω τῶν φρενῶν ἀποθεραπεῦϲαι ϲπλάγχνα. 
  τῶν δ' αὐτῶν τούτων ἕνεκα καὶ αἱ τῶν ἁμμάτων περιφοραὶ γι-
νέϲθωϲαν, ἃϲ ἐξόπιϲθεν τῶν τριβομένων οἱ τρίβοντεϲ ἱϲτάμενοι ποι-
οῦνται περὶ τὴν γαϲτέρα | ϲύμπαϲαν· ἄλλαϲ δ' ἐκ τῶν πρόϲθεν ἱϲτά-
μενοι τῶν μεταφρένων περιβολὰϲ ἁμμάτων ποιοῦνται τὼ χεῖρε περι-
άγοντεϲ· ἄλλαϲ δὲ ταῖϲ πλευραῖϲ τε καὶ τῇ ῥάχει καὶ τῷ ϲτέρνῳ ϲυν-
επιϲτρεφομένου πωϲ αὐτοῖϲ τοῦ τριβομένου. κατὰ τῆϲ ὀϲφύοϲ δὲ γι-
νέϲθωϲαν ἁμμάτων ὅμοιαι περιβολαί τε καὶ περιφοραί, ϲυνεντεινομένου 
μὲν ἁπάϲαιϲ αὐταῖϲ τοῦ τριβομένου, ϲυνεπιϲτρεφομένου δὲ οὐχ ἁπά-
ϲαιϲ· οὐδὲ γὰρ ϲυνεχεῖϲ ἔτ' αὐτὸν ἀπὸ τῆϲ θεραπείαϲ χρὴ ποιεῖϲθαι 
τὰϲ κινήϲειϲ, ὥϲπερ οὐδὲ ϲφοδράϲ, ἀλλὰ ποιεῖϲθαι μέν τιναϲ, ἐκ δια-
λειμμάτων δ' ἐχόντων τρίψειϲ· αἱ μὲν γὰρ ϲυνεχεῖϲ τε καὶ ϲφοδραὶ 
τρίψειϲ ἴδιαι τῶν καταϲκευαϲτικῶν γυμναϲίων εἰϲίν, αἱ δὲ μήτε ϲυν-
εχεῖϲ μήτε ϲφοδραὶ τῆϲ ἀποθεραπείαϲ οἰκεῖαι. ὥϲτε πολλάκιϲ μὲν ἐν-
ανειλείϲθω, πολλάκιϲ δὲ καὶ διανωθείϲθω, πολλάκιϲ δὲ καὶ μεταβαλλέτω 
τὸν προγυμναζόμενον ἐν τούτῳ τῷ καιρῷ. πολλάκιϲ δὲ καὶ κατὰ νώ-
του γινόμενοϲ αὐτόϲ, ἑκάτερον ἐν μέρει τῶν ϲκελῶν περιπλέκων τῷ 
προγυμναϲτῇ μετ' ἐντάϲεώϲ τινοϲ οὐκ ἠπειγμένηϲ, ὑφ' ἑτέρων εὐκαί-
ρωϲ ἐπαφωμένων τριβέϲθω· οὕτω γὰρ ἂν μάλιϲτα | διαφυλάττοι τε τὴν 
ἐν τοῖϲ γυμναϲίοιϲ ηὐξημένην θερμότητα καὶ ϲυνεκκρίνοιτο ταῖϲ ἰδίαιϲ 
ἐντάϲεϲί τε καὶ κινήϲεϲι τὰ περιττώματα· πρὸϲ ὃ δὴ καὶ ἡ τοῦ πνεύ- 
ματοϲ κατάληψιϲ οὐκ ὀλίγον μοι ἔοικεν ἐπιβοηθεῖν· ὠθούμενον γὰρ 
τοῦτο πανταχόθεν εἰϲ τοὺϲ λεπτοὺϲ πόρουϲ ἀναγκάζεται καταδύεϲθαι, 
καὶ ἢν ἐπὶ πλέον θλίβηταί τε καὶ προωθῆται, πάνταϲ αὐτοὺϲ διεξέρ-
χεται, ϲυναποφερόμενον ἑαυτῷ τι καὶ τῶν λελεπτυϲμένων περιττω-
μάτων. οὕτω γέ τοι καὶ τρήματα πολλάκιϲ ὀργάνων λεπτὰ τοὺϲ δη-
μιουργοὺϲ ἔϲτιν ἰδεῖν ἐκκαθαίρονταϲ ἐμφυϲήϲει ϲφοδροτέρου πνεύματοϲ. 
εἰϲ ὅϲον γὰρ τοῦτο φέρεται πρόϲω βιαίωϲ ἐπαναγκαζόμενον, εἰϲ τοϲοῦ-
τον τὰ μὲν ὠθεῖται πρὸϲ αὐτοῦ, τὰ δὲ παραϲύρεται διεξελθεῖν ἐφιέ-
μενα τὴν ὁδὸν ἅπαϲαν· ὠθεῖται μὲν τὰ πρόϲω, παραϲύρεται δὲ τὰ 
πλάγια, τῇ ῥύμῃ τῆϲ φορᾶϲ ἄμφω βιαζόμενα. καὶ τοίνυν καὶ τῶν γυ-
μναϲίων αὐτῶν μεταξὺ παραλαμβάνουϲιν οἱ ἄριϲτοι γυμναϲταὶ κατά-
ληψιν πνεύματοϲ, ὥϲπερ γε καὶ τὴν προειρημένην ἀποθε|ραπευτικὴν 
τρίψιν, ἅμα μὲν ἀναπαύοντεϲ, ὅταν ἄρχωνται κάμνειν, ἅμα δὲ κατὰ 
βραχὺ διακαθαίροντεϲ τοὺϲ πόρουϲ, ἵν' εὔπνουν τε ἅμα καὶ καθαρὸν 
ᾖ τὸ ϲῶμα πρὸϲ τοὺϲ ἑξῆϲ πόνουϲ, ὡϲ κίνδυνόϲ γε μηδενὸϲ τοιούτου 
προνοηθέντα τὸν γυμναϲτὴν ἐμφράξαι μᾶλλον ἢ καθῆραι τοὺϲ πόρουϲ. 
αἱ γάρ τοι ϲφοδρόταται φοραὶ τῶν ὑλῶν τἀναντία πεφύκαϲιν ἐργά-
ζεϲθαι, κατὰ διαφέρονταϲ καιροὺϲ καὶ τρόπουϲ ἐνεργούμεναι· ἐμφράξειϲ 
μέν, ὅταν ἀθρόον τε ἅμα καὶ πολὺ καὶ παχὺ τὸ φερόμενον ᾖ, καθάρ-
ϲειϲ δέ, ἐπειδὰν ὀλίγον τε καὶ λεπτομερὲϲ ὑπάρχον μὴ πάνυ κατ-
επείγηται καὶ καταναγκάζηται πᾶν ἀθρόωϲ ἐκκενοῦϲθαι. φαίνεται γὰρ 
οὕτω ταῦτα γινόμενα κατά τι τῶν ἐκτὸϲ ἁπάντων ὀργάνων τε καὶ 
πλοκάμων. ἀποπλύνεται γάρ τοι καὶ ἀπορρύπτεται τὸ περιττὸν ἅπαν 
ἐξ αὐτῶν, οὐχ ὅταν, ὑπεξιόντων ἔτι τῶν προτέρων, ἕτερα βιαίωϲ ἐπι-
φέρηται (κίνδυνοϲ γὰρ ἐν τῷδε, ϲφηνωθέντα καὶ διερειϲθέντα πρὸϲ 
ἄλληλα τὰ διεξερχόμενα ἐμφράξαι τὴν ὁδόν), ἀλλ' ὅταν τῶν προτέ-
ρων ἤδη κεκενωμένων αὖθιϲ ἕτερα κενωθῇ. καὶ τί δεῖ περὶ | τῶν μι-
κροτέρων θαυμάζειν, ὅπου γε καὶ τῶν θεάτρων ἀθρόωϲ ἐξιόντεϲ πολ-
λοὶ κατὰ τὰϲ διεξόδουϲ ἴϲχονται; διὰ ταῦτα μὲν δὴ καὶ τοὺϲ ἐν μέ-
ϲοιϲ τοῖϲ πόνοιϲ ἀποθεραπείᾳ χρωμένουϲ ἐπαινῶ, καὶ μάλιϲτα ἐπὶ τῶν 
τοὺϲ βαρεῖϲ καλουμένουϲ ἄθλουϲ ἀϲκούντων. ἀλλὰ περὶ μὲν τούτων 
αὖθιϲ, ὁ δὲ νῦν ἡμῖν ὑποκείμενοϲ ἄνθρωποϲ οὐκ ἀθλητικὴν εὐεξίαν, 
ἀλλ' ἁπλῶϲ ὑγείαν ἔχει τὸν ϲκοπόν. οὔτ' οὖν πολλῶν αὐτῷ χρεία 
γυμναϲίων ἐϲτὶν οὔτε πρὸϲ ἀνάγκην ἐδωδῆϲ, ἀλλ' οὐδὲ πλήθουϲ κρεῶν  
χοιρείων οὐδ' ἄρτων τοιούτων, οἵουϲ ἐϲθίουϲιν οἱ βαρεῖϲ ἀθληταί. διὰ 
ταῦτα γοῦν ἅπαντα τῷ μὲν οὐδεὶϲ κίνδυνοϲ ἐμφραχθῆναι τοὺϲ πόρουϲ, 
εἰ καλῶϲ προπαραϲκευάϲαιτο, τουτέϲτι ἐπιτηδείᾳ τε τρίψει καὶ πόνοιϲ 
ἐξ ὀλίγου τε ἅμα καὶ κατὰ βραχὺ προϊοῦϲιν, ἀθλητῇ δὲ βαρεῖ κίνδυ-
νόϲ ἐϲτι διά τε τὴν ποιότητα καὶ τὸ πλῆθοϲ τῶν ἐδεϲμάτων, εἰ μὴ 
πάντα γίνοιτο καλῶϲ, ἐμφραχθῆναι μᾶλλον ἐν τοῖϲ γυμναϲίοιϲ ἢ κα-
θαρθῆναι τοὺϲ πόρουϲ. | 
  Ἅλιϲ μὲν ἤδη μοι τῶν περὶ τῆϲ ἀποθεραπείαϲ λόγων. ἴωμεν 
δ' ἑξῆϲ ἐπὶ τὰ λουτρά, τοϲοῦτον ἔτι μόνον εἰπόντεϲ ὑπὲρ τῶν προ-
κειμένων, ὡϲ, ὅϲτιϲ ἂν ἐλάττοϲιν ἔπεϲιν ἑρμηνεύϲῃ ταῦτα, μακρολογίαν 
ἡμῖν ἐγκαλείτω. εἰ δὲ τῶν ἀναγκαιοτάτων τι θεωρημάτων ἢ τῶν 
ταῦτα πιϲτουμένων ἀποδείξεων ὑπερβάϲ τιναϲ βραχὺν ἡγοῖτο πεποιη-
κέναι τὸν λόγον, οὐκ ἀγάλλεϲθαι προϲῆκεν, ἀλλ' αἰϲχύνεϲθαι μᾶλλον 
αὐτῷ ταῖϲ τοιαύταιϲ βραχυλογίαιϲ. ἐγὼ δέ, καίτοι βιβλίον ὅλον ὑπὲρ 
τῆϲ καλουμένηϲ ἀποθεραπείαϲ γράψαι δυνάμενοϲ, οὐκ ἐδικαίωϲα ποιεῖν 
οὕτωϲ, ϲυντέμνειν ὅτι μάλιϲτα τὸ μῆκοϲ τῆϲδε τῆϲ πραγματείαϲ προ-
ῃρημένοϲ. εἰ γὰρ ἐπὶ τὸ διελέγχειν ὅϲα κακῶϲ εἴρηται τοῖϲ πλείϲτοιϲ 
ἐτραπόμην, οὐ μικρὰν οὐδὲ φαύλην ὕλην εἰϲ μῆκοϲ λόγων ἔϲχον ἄν· 
ἀλλ' ἐξ ὧν ἀπέδειξα, νομίζω τοῖϲ ἔχουϲι νοῦν ἁπάϲαϲ τῆϲ ἀντιλογίαϲ τὰϲ 
ἀφορμὰϲ παρεϲχῆϲθαι. λέγοντοϲ γοῦν <Ἀϲκληπιάδου> τὴν κατάληψιν 
τοῦ πνεύματοϲ ἐμπιπλάναι τὴν κεφαλήν, ἐξ ὧν ἐγὼ διωριϲάμην ὀλί-
γον ἔμπροϲθεν | ἐπιδεικνὺϲ αὐτῆϲ τὰϲ διαφοράϲ, ἔνεϲτι τῷ βουλομένῳ 
τὴν πρὸϲ αὐτὸν ἀντιλογίαν ποιεῖϲθαι. οὕτω δὲ καὶ κατὰ τὸ δεύτερον 
βιβλίον ἐξῆν δήπου κἀμοὶ τὰ κατὰ μέροϲ ἅπαντα γυμνάϲια διηγου-
μένῳ μηκῦναι τὸν λόγον, ὥϲπερ ἄλλοι τέ τινεϲ ἐποίηϲαν ὅ τε κάλ-
λιϲτα μεταχειριϲάμενοϲ ὅλην τὴν πραγματείαν <Θέων> ὁ Ἀλεξανδρεύϲ· 
τέτταρα γὰρ οὗτοϲ ἔγραψε βιβλία περὶ τῶν κατὰ μέροϲ γυμναϲίων, 
ἃ πάντα κἀμοὶ λέγειν ἐξῆν ἄμεινόν γε ἑρμηνεύειν ἐκείνου δυναμένῳ 
καὶ προϲέτι καὶ ἄλλων πολλῶν μνημονεύειν γυμναϲίων ἔργοιϲ κοινῶν. 
ἐκεῖνοϲ μὲν γὰρ ὡϲ ἂν ἀθλητὰϲ μάλιϲτα γυμνάζειν ἔργον πεποιημένοϲ 
ἐν τοῖϲ ἐπ' ἐκείνων ἐπλεόναϲε γυμναϲίοιϲ, ἔξεϲτι δὲ τῷ βουλομένῳ 
περὶ πάντων τῶν κατὰ πάϲαϲ τὰϲ τέχναϲ διεξέρχεϲθαι. ταῦτα μὲν 
οὖν μοι λελέχθω πρὸϲ τοὺϲ ἀγανακτήϲονταϲ τῷ μήκει τῆϲ πραγμα-
τείαϲ. 
  Καιρὸϲ δ' ἤδη περὶ λουτρῶν διέρχεϲθαι, πρῶτον μέν, ὁπόϲα  
γλυκέων ὑδάτων ἐϲτὶ θερμαινομένων, | ἐπειδὴ τούτων ἡ χρεία πλείων, 
ἑξῆϲ δὲ τῶν ψυχρῶν, εἶθ' οὕτω τῶν αὐτοφυῶν ὀνομαζομένων, καὶ αὐ-
τῶν δή που τὰ μὲν εὔκρατα, τὰ δὲ ζέοντα, τὰ δὲ χλιαρά, τὰ δὲ ψυχρὰ 
παντάπαϲιν ὑπάρχει. 
  ἔϲτι δὲ ἡ τῶν γλυκέων ὑδάτων θερμῶν δύναμιϲ εὐκράτων μὲν 
ὄντων ὑγρὰ καὶ θερμή, χλιαρωτέρων δὲ γενομένων ὑγρὰ καὶ ψυχρά, 
θερμοτέρων δὲ τοῦ δέοντοϲ ἀποτελεϲθέντων θερμὴ μέν, οὐκέτι δ' 
ὁμοίωϲ ὑγρά. φρίττειν γὰρ ἀναγκάζει τὰ ϲώματα καὶ πυκνοῦϲθαι τοὺϲ 
πόρουϲ αὐτῶν, ὡϲ μήτ' ἀπολαύειν ἔτι τῆϲ ἔξωθεν ὑγρότητοϲ μήτ' ἐκ-
κενοῦϲθαί τι τῶν ἔνδον περιττωμάτων. ἀλλὰ γὰρ ἀπὸ τῶν εὐκράτων 
ἀρκτέον, ἃ διὰ παντὸϲ ὑγραίνει μὲν καὶ θερμαίνει καθ' ἑαυτά. ϲυμ-
βαίνει δ' αὐτοῖϲ ἐνίοτε κατά τι ϲυμβεβηκὸϲ ἤτοι διαφορεῖν τὰϲ ὑγρό-
τηταϲ ἢ πληροῦν ῥεύματοϲ περιττοῦ τὰ μόρια τοῦ ϲώματοϲ ἢ μαλάτ-
τειν ἢ πέττειν ἢ ῥωννύναι τὴν δύναμιν ἢ καταλύειν. εἰϲ ταῦτα μέν 
γε καὶ ἡ ποϲότηϲ αὐτῶν οὐκ ὀλίγα ϲυντελεῖ. πολλὰ δὲ καὶ ἄλλα τῶν 
τοῖϲ εἰρημένοιϲ ἑπομένων ἔνεϲτι καταλέγειν ἔργα τῶν εὐκράτων ποτί-
μων λουτρῶν, | ὧν τὰ πρέποντα τῇ νῦν ἡμῖν ἐνεϲτώϲῃ πραγματείᾳ 
λεχθήϲεται καθ' ὅϲον ἐγχωρεῖ διὰ βραχυτάτων, ἀναβεβλημένηϲ ἐν τῷ 
παρόντι τῆϲ εἰϲ τὰ νοϲήματα χρείαϲ αὐτῶν. εἰϲ δὲ τὴν ὑγιεινὴν χρῆ-
ϲιν ὁ προκείμενοϲ ἐν τῷ λόγῳ νεανίϲκοϲ ἡκέτω γεγυμναϲμένοϲ ὡϲ 
εἴρηται πρόϲθεν. ἐπὶ τούτου τοίνυν ὀλίγη μὲν ἡ ἐξ αὐτοῦ ὠφέλεια· 
πάντα γὰρ ἔχει φθάνων ἐκεῖνοϲ ἔκ τε τῶν ϲυμμέτρων γυμναϲίων καὶ 
τῆϲ εἰρημένηϲ ἀποθεραπείαϲ. ὅμωϲ δ' οὖν, εἰ καλῶϲ παραλαμβάνοιτο 
τὰ λουτρά, μέροϲ ἄν τι γένοιτο καὶ αὐτὰ τῆϲ ἀποθεραπείαϲ, εἴ γε δὴ 
μαλάττει μὲν τὰ ϲκληρὰ καὶ τὰ τεταμένα μόρια, διαφορεῖ δ', εἴ τι 
περίττωμα καὶ ϲύντηγμα πρὸϲ τοῦ δέρματοϲ ἐντὸϲ ἴϲχοιτο. ἀλλὰ τού-
των γε οὐδετέρου χρῄζειν ἔοικεν ὁ ὑποκείμενοϲ ἄνθρωποϲ ἐν τῷ 
λόγῳ· οὔτε γὰρ ϲύντηγμα ϲαρκὸϲ ἁπαλῆϲ ἢ πιμελῆϲ εἰκὸϲ αὐτῷ 
γεγονέναι τι κατὰ τὰ γυμνάϲια. ταῖϲ γὰρ ἀμέτροιϲ τε καὶ ϲφοδραῖϲ 
κινήϲεϲιν εἵπετο τὰ τοιαῦτα, κεκένωται δὲ πάντ' αὐτῷ τὰ περιττώ-
ματα καὶ μεμάλακται τὰ ϲτερεὰ μόρια κατὰ τὸν τῆϲ | ἀποθεραπείαϲ 
καιρόν, ὥϲτ' ἀποπλύναϲθαι τὸν ἱδρῶτα καὶ τὴν κόνιν, εἰ καὶ ταύτῃ 
ποτὲ χρήϲαιτο, δεῖται μᾶλλον ἢ θερμανθῆναι κατὰ τὸ βαλανεῖον. δια- 
βαδίϲαι τοιγαροῦν χρῄζει μόνον ἄχρι τῆϲ δεξαμενῆϲ, οὐκ ἐνδιατρῖψαι 
τῷ βαλανείῳ καθάπερ οἱ χωρὶϲ τοῦ γυμνάϲαϲθαι καθέψοντεϲ ἑαυτούϲ. 
  οὐ μὴν οὐδ' ἐγχρονίζειν ἐν τῇ κολυμβήθρᾳ δεῖται, περιπλυνάμε-
νοϲ δ', ὡϲ εἴρηται, πρὸϲ τὸ ψυχρὸν ὕδωρ ἐπειγέϲθω. ϲύμμετρον δ' 
ἔϲτω καὶ τοῦτο τῇ ϲυμμέτρῳ φύϲει τοῦ ϲώματοϲ. ἐφ' ὅϲον γὰρ ἤτοι 
ϲφόδρα ψυχροῦ χρεία τοῦ ὕδατοϲ ἢ χλιαροῦ τε καὶ οἷον εἰληθεροῦϲ, 
αὖθιϲ εἰρήϲεται. τὸ δ' ἄριϲτα πεφυκὸϲ ϲῶμα, μέχρι μὲν αὐξάνεται, 
λέλεκταί που καὶ πρόϲθεν, ὡϲ οὐ χρὴ ψυχρῷ λούειν, ἵνα μή τι τῆϲ 
αὐξήϲεωϲ αὐτοῦ κωλύϲωμεν· ηὐξημένου δ' ἱκανῶϲ, ἐθίζειν ἤδη καὶ 
τῷδε· κρατύνει τε γὰρ ἅπαν τὸ ϲῶμα καὶ τὸ δέρμα πυκνὸν καὶ ϲκλη-
ρὸν ἀποτελεῖ· κράτιϲτον δὲ τοῦτο πρὸϲ τὴν ἀπὸ τῶν ἔξωθεν βλάβην. 
  ὡϲ δ' ἄν τιϲ ὑπάρξαιτο λούϲαϲθαι ψυχρῷ, μηδενὸϲ ἀπὸ τῆϲ ἐξαι-
φνιδίαϲ μεταβολῆϲ ἀπολαύϲαϲ βλαβεροῦ, παντὸϲ μᾶλλον ἐπίϲταϲθαι 
χρή. πολλοὶ | γὰρ κακῶϲ ἀρξάμενοι διεβλήθηϲαν οὕτω πρὸϲ ὅλον τὸ 
ἐπιτήδευμα τῆϲ ψυχρολουϲίαϲ, ὥϲτε μηδὲ τοῖϲ ἀϲφαλῶϲ αὐτὸ μετα-
χειριζομένοιϲ ὑπομένειν ἑαυτούϲ ποτε παραϲχεῖν. ἔϲτω τοίνυν ὁ μὲν 
τοῦ ἔτουϲ καιρὸϲ ἀρχόμενον θέροϲ, ἵνα πρὸ τοῦ χειμῶνοϲ ἐν ἅπαντι 
τῷ μεταξὺ χρόνῳ γένηταί τιϲ ἐθιϲμὸϲ ἀξιόλογοϲ. ἔϲτω δὲ δή που καὶ 
ἡ ἡμέρα, καθ' ἣν ἀρχόμεθα, νήνεμοϲ ὡϲ ἔνι μάλιϲτα καὶ εἰϲ ὅϲον οἷόν 
τε κατ' ἐκεῖνον τὸν καιρὸν θερμοτάτη. δῆλον δ', ὡϲ καὶ τῆϲ ἡμέραϲ 
αὐτῆϲ ἐκλέγεϲθαι χρὴ τὸ θερμότατον ὥϲπερ γε καὶ τὸ γυμναϲτήριον 
εὐκρατότατον. ἡ μὲν οὖν ἔξωθεν αὕτη παραϲκευή. τὸ ϲῶμα δ' αὐτὸ 
τὸ μέλλον χρῆϲθαι τῷ ψυχρῷ παρεϲκευάϲθω κατὰ τάδε. τῇ μὲν ἡλι-
κίᾳ ἔϲτω κατὰ τὴν τετάρτην ἑβδομάδα μεϲοῦϲαν μάλιϲτα, μηδὲν ὑπὸ 
μηδενὸϲ ἠλλοιωμένοϲ αἰτίου προϲφάτου κατ' ἐκείνην τὴν ἡμέραν ἢ 
τὴν πρὸ αὐτῆϲ νύκτα, τὴν δ' ὑγιεινὴν κατάϲταϲιν, ἣν εἶχεν ἔμπρο-
ϲθεν, ἀκριβῶϲ διαφυλάττων. ἔϲτω δὲ καὶ κατὰ τὴν ψυχὴν εὔθυμόϲ τε 
καὶ φαιδρὸϲ ὁ μέλλων χρήϲαϲθαι τῷ ψυχρῷ νεανίαϲ, εἴπερ ποτὲ ἄλ-
λοτε, καὶ τότε μάλιϲτα. πρῶτον μὲν | οὖν ἀνατριβέϲθω ϲινδόϲιν ἐπι-
πλέον ἢ πρόϲθεν· ἔϲτωϲαν δὲ καὶ ϲφοδρότεραι νῦν μᾶλλον ἢ πρό-
ϲθεν αἱ τρίψειϲ καὶ διὰ ϲκληροτέρων ὀθονίων· εἰ δὲ καὶ χειρῖδαϲ 
ῥαπτὰϲ περιθέμενοι ταῖϲ χερϲὶν οἱ προγυμναϲταὶ τρίβοιεν, ὡϲ ὁμαλω-
τέραν γενέϲθαι τὴν ἐνέργειαν, οὐδὲν ἂν εἴη χεῖρον. ἐφεξῆϲ δὲ δι'  
ἐλαίου τριβέϲθω, καθότι ϲύνηθεϲ ἦν αὐτῷ· κἄπειτα γυμναζέϲθω τῷ 
πλήθει μὲν ἴϲα γυμνάϲια, θάττονα δὲ νῦν ἢ πρόϲθεν· ἔπειθ' οὕτωϲ 
εἰϲ τὸ ψυχρὸν ὕδωρ καταβαινέτω μὴ βλακεύων, ἀλλ' ἐπωκύνων τὴν 
ἐνέργειαν ἢ ἀθρόωϲ ἐναλλέϲθω, ϲκοπὸν ἐν ἀμφοῖν ἔχων, ὡϲ μάλιϲτα 
καθ' ἕνα χρόνον ἅπαϲι τοῖϲ ϲώματοϲ μέλεϲι περιχυθῆναι τὸ ὕδωρ· 
τὸ γὰρ κατὰ βραχὺ πληϲιάζειν αὐτῷ φρίκηϲ ἐϲτὶ ποιητικόν. ἔϲτω δὲ 
μήτε χλιαρὸν τὸ ὕδωρ μήτε ἀτέραμνόν τε καὶ παγετῶδεϲ· τὸ μὲν 
γὰρ οὐ ποιεῖ θερμαϲίαϲ ἐπανάκληϲιν, τὸ δὲ ψύχει καὶ καταπλήττει 
τοὺϲ ἀήθειϲ. ὡϲ ἔν γε τῷ χρόνῳ προϊόντι καὶ τοιούτῳ ποτὲ χρήϲαιτ' 
ἂν ἡμῖν ὁ νεανίϲκοϲ, ἀνάγκηϲ καταλαβούϲηϲ· ἀλλὰ κατά γε τὴν πρώ-
την ἡμέραν ἀκριβῶϲ χρὴ φυλάττεϲθαι | τὸ λίαν ψυχρόν. ἐξελθόντα δὲ 
τοῦ ὕδατοϲ ἐπιπλέον ἀνατρίβεϲθαι προϲήκει δι' ἐλαίου, μέχριϲ ἂν ἐκ-
θερμανθῇ τὸ δέρμα· καὶ μετὰ ταῦτα ϲιτία μὲν πλείω τῶν εἰωθότων, 
ἔλαττον δὲ προϲφερέϲθω τὸ πόμα. ταῦτα δ', εἰ καὶ ϲὺ μὴ κελεύϲειαϲ, 
αὐτὸϲ ἂν οὕτω ποιήϲειεν ἁπάντων ὀρθῶϲ γενομένων. καὶ γὰρ ὀρέ-
γονται πλεόνων ἐπὶ ταῖϲ ψυχρολουϲίαιϲ καὶ πέττουϲιν ἄμεινον καὶ δι-
ψῶϲιν ἧττον. ἀφικνοῦνται δὲ καὶ κατὰ τὴν ὑϲτεραίαν ἐπὶ τὰ γυ-
μνάϲια ϲαφῶϲ εὐεκτικώτεροι, τὸν μὲν τοῦ ϲώματοϲ ὄγκον ἴϲον ἔχοντεϲ 
τῷ πρόϲθεν, ἐϲφιγμένον δὲ καὶ μυωδέϲτερον καὶ ϲυντονώτερον καὶ τὸ 
δέρμα ϲκληρότερόν τε καὶ πυκνότερον. ὁμοίωϲ οὖν ἐπ' αὐτοῦ κατὰ 
τὴν δευτέραν ἡμέραν πρακτέον ἅπαντα καὶ κατὰ τὴν τρίτην τε καὶ 
τετάρτην. εἶθ' οὕτωϲ ἐπὶ προήκοντι τῷ χρόνῳ κελεύϲομεν αὐτὸν ἐμ-
βαίνειν τὸ δεύτερον τῷ ψυχρῷ μετὰ τὴν ἐπὶ τῷ προτέρῳ τρίψιν, ὡϲ 
εἴρηται πρόϲθεν. τὸ δὲ καὶ τὸ τρίτον ἔτι τοῦτο ποιεῖν, ὡϲ ἔνιοί τινεϲ 
ἐκέλευϲαν, οὐκ ἐπαινῶ· καὶ γὰρ καὶ τὸ δεύτερον αὔταρκεϲ εἶναί μοι 
δοκεῖ δυναμένων γε ἡμῶν, εἰϲ ὅϲον ἂν ἐθελήϲωμεν, ἐν | αὐτῷ κελεῦ-
ϲαι διατρίβειν. ὁ δὲ ϲκοπὸϲ κἀνταῦθα τοῦ χρόνου τῆϲ διατριβῆϲ ἐκ 
τῆϲ καθ' ἑκάϲτην ἡμέραν λαμβανέϲθω πείραϲ. εἰ μὲν γὰρ ἀνελθὼν ἐκ 
τοῦ ὕδατοϲ ἐπὶ ταῖϲ ἀνατρίψεϲιν εὔχρουϲ ἐν τάχει γίνοιτο, μετρίωϲ 
ἐν αὐτῷ διέτριψεν· εἰ δὲ δυϲεκθέρμαντόϲ τε καὶ ἄχρουϲ διαμένοι 
μέχρι πλείονοϲ, ἀμετρότερον ἐχρήϲατο τῷ ψυχρῷ. τοῦ χρωτὸϲ τοίνυν 
προϲέχων τοῖϲ γνωρίϲμαϲιν ἐξευρήϲειϲ ῥᾳδίωϲ, εἴτε τὸν ἴϲον χρόνον 
αὖθιϲ ἐν τῷ ψυχρῷ διατρίβειν προϲήκει εἴτε καὶ μετακινῆϲαί τι πρὸϲ 
τὸ ἔλαττον ἢ τὸ πλέον. καὶ περὶ μὲν ψυχρολουϲίαϲ ὡϲ πρὸϲ τὴν 
ἀρίϲτην φύϲιν ἱκανὰ καὶ ταῦτα. 
  Τὰϲ δὲ τῶν παρεμπιπτόντων ἁμαρτημάτων ἐπανορθώϲειϲ ὅπωϲ  
ἄν τιϲ κάλλιϲτα ποιοῖτο, διελθεῖν ἤδη καιρόϲ· εἰ γὰρ καὶ ὅτι μάλιϲτα 
τὴν καταϲκευὴν τοῦ ϲώματοϲ ἄμεμπτον ἔχοι τιϲ ἀπηλλαγμένοϲ τε εἴη 
τῶν κατὰ τὸν βίον ἁπάντων πραγμάτων καὶ ἑαυτῷ μόνῳ ζῶν, ἀλλὰ 
τό γε μηδέποθ' ἁμαρτάνειν μηδὲν ἢ αὐτὸν ἢ τὸν ἐπιϲτάτην αὐτοῦ 
παντάπαϲιν ἀδύνατον. εἰκὸϲ τοίνυν ἐϲτὶ πρῶτόν τε καὶ μά|λιϲτα καὶ 
ϲυνεχέϲτατα περιπίπτειν ἁμαρτήματι νεανίϲκον γυμναϲτικόν, 〈οἷον〉 ὁ 
κόποϲ ἐϲτίν· ὑπὲρ οὗ πολλάκιϲ μὲν ἤδη πολλοῖϲ οὐκ ἰατροῖϲ μόνον 
ἢ γυμναϲταῖϲ, ἀλλὰ καὶ φιλοϲόφοιϲ εἴρηται, ὥϲπερ καὶ <Θεοφράϲτῳ> 
βιβλίον ὅλον ὑπὲρ αὐτοῦ γέγραπται. ἐγὼ δὲ κἀνταῦθα μήκουϲ φει-
δόμενοϲ, ὅϲα μὲν εἴρηται κακῶϲ ὑπὲρ αὐτοῦ τιϲιν, ὑπερβῆναι διέγνωκα, 
τὰ δ' ἀναγκαιότατα τοῖϲ ὑγιεινοῖϲ ἅμα ταῖϲ οἰκείαιϲ ἀποδείξεϲι δι-
ελθεῖν. 
  καὶ πρῶτόν γε περὶ τῆϲ ἐννοίαϲ αὐτοῦ· δίκαιον γὰρ ἀπὸ ταύτηϲ 
ἀρξάμενον οὕτωϲ ἐπὶ τὴν οὐϲίαν μεταβῆναι. ἔννοιαν δ' ἔχουϲι κόπου 
τινὲϲ μὲν ἐν τῷ ἐμπίπραϲθαι τε καὶ τετάϲθαι δοκεῖν ἤτοι πάντα τὰ 
μέλη τοῦ ϲώματοϲ ἢ τὰ πονήϲαντα μόνον· τινὲϲ δ' ἐν τῷ δυϲχερῆ 
τινα καὶ ἀνιαρὰν αἴϲθηϲιν ἑαυτῶν κατὰ τὰϲ κινήϲειϲ λαμβάνειν, ἥν 
τινεϲ μὲν ἄρρητον ὑπάρχειν ἔφαϲαν, ἔνιοι δὲ ἑλκώδη προϲηγόρευϲαν· 
ἄλλοι δέ τινεϲ, ὅτι ὡϲ τεθλαϲμένων τε καὶ φλεγμαινόντων αἰϲθανό-
μεθα τῶν μελῶν. εἰϲὶν μὲν οἳ καὶ μιγνύουϲιν ἀλλήλαιϲ τὰϲ ἁπλᾶϲ 
ταύταϲ διαθέϲειϲ, τήν | τε τῆϲ τάϲεωϲ καὶ τὴν ἑλκώδη καὶ τὴν φλεγμο-
νώδη· τινὲϲ δὲ δύο μιγνύουϲιν ἐξ αὐτῶν, ἤτοι τὴν ἑλκώδη τῇ μετὰ 
τάϲεωϲ ἢ τὴν φλεγμονώδη μεθ' ἑκατέραϲ αὐτῶν ἀνὰ μέροϲ. ὥϲθ' 
ἑπτὰ τὰϲ πάϲαϲ γίνεϲθαι δόξαϲ περὶ τῆϲ κατὰ τὸν κόπον ἐννοίαϲ, ἐκ 
μέρουϲ μέν τινοϲ ἁπάϲαϲ ἀληθεῖϲ, τὸ ϲύμπαν δὲ οὐχ ἁπλῶϲ. ἐάν 
τε γὰρ ἑλκώδηϲ αἴϲθηϲιϲ γίνηται κινουμένοιϲ, ἐάν τε φλεγμονώδηϲ, 
ἐάν τ' ἐμπίπραϲθαι καὶ τείνεϲθαι δοκῶϲιν, ἐάν τε κατὰ ϲυζυγίαν τινὰ 
τούτων, ἄν θ' ὁμοῦ ϲυνέλθῃ τὰ πάντα, κόποϲ ὀνομάζεται τῶν εἰρη-
μένων διαθέϲεων ἑκάϲτη. ὥϲτ' εἶναι τὰϲ ϲυμπάϲαϲ διαφορὰϲ τῶν 
κόπων ἑπτά· ἁπλᾶϲ μὲν τρεῖϲ, ϲυνθέτουϲ δὲ τέτταραϲ. 
  ἐπανορθώϲειϲ δὲ τῶν οὕτωϲ ἐχόντων ϲωμάτων αἱ μέν τινεϲ ἴδιαι 
καθ' ἑκάϲτην εἰϲὶ διάθεϲιν, αἱ δέ τινεϲ ἁπαϲῶν κοιναί. λεχθήϲεται δ' 
ἑξῆϲ ὑπὲρ αὐτῶν, ἐὰν πρότερον ὑπὲρ τῆϲ παρακειμένηϲ τοῖϲ κόποιϲ 
διαθέϲεωϲ εἴπωμεν, ἣν ἐξαπατώμενοί τινεϲ ὀνομάζουϲι κόπον. ὁποία 
δ' ἐϲτὶν αὕτη καὶ τίνα κέκτηται γνωρίϲματα, δηλωθήϲεται ϲαφέϲτερον,  
ἂν τὴν οὐϲίαν πρότερον ἑκάϲτηϲ τῶν κο|πωδῶν διαθέϲεων εὕρωμεν. 
ἄχρι μὲν γὰρ τοῦδε τὰ ϲυμπτώματα μόνον εἴρηται· καὶ γὰρ τὸ πίμ-
πραϲθαί τε καὶ τείνεϲθαι δοκεῖν τὰ μόρια καὶ τὸ τοῖϲ κινουμένοιϲ ἤτοι 
φλεγμονώδη τινὰ ἢ ἑλκώδη γίνεϲθαι τὴν αἴϲθηϲιν, οὐ διαθέϲειϲ εἰϲίν, 
ἀλλὰ ϲυμπτώματα. διαθέϲειϲ δέ γε τῶν ϲωμάτων αὐτῶν, ἐφ' αἷϲ εἴωθε 
τὰ τοιαῦτα ϲυμπίπτειν, ἁπλαῖ μὲν τρεῖϲ, ϲύνθετοι δὲ τέϲϲαρεϲ. 
  ἡ μὲν οὖν ἑλκώδηϲ διάθεϲιϲ ἐπὶ πλήθει γίνεται περιττωμάτων λε-
πτῶν τε ἅμα καὶ δριμέων, ἅπερ ἐν τῷ γυμνάζεϲθαι γεννᾶται κατὰ διτ-
τὴν αἰτίαν, ἤτοι τῶν παχυτέρων περιττωμάτων χυθέντων τε καὶ λε-
πτυνθέντων, οὐχ ἁπάντων δὲ ἐκκριθέντων, ἢ τακείϲηϲ τινὸϲ πιμελῆϲ 
ἢ ϲαρκὸϲ ἁπαλῆϲ. ἀνάγκη γὰρ ὑπὸ τῶν τοιούτων ὑγρῶν, λεπτῶν καὶ 
δριμέων ὑπαρχόντων, κεντᾶϲθαί τε καὶ οἷον τιτρώϲκεϲθαι τὸ δέρμα 
καὶ τὰϲ ϲάρκαϲ, ὥϲτε καὶ φρίκην ἐνίοτε γίνεϲθαι καί τι καὶ ῥίγουϲ, 
ὅταν ἰϲχυρῶϲ ᾖ δριμέα τε ἅμα καὶ πολλά. τοιοῦτοϲ μὲν δή τιϲ ὁ 
οἷον ἑλκώδηϲ κόποϲ. 
  ἐν ᾧ δὲ τείνεϲθαι δοκεῖ τὰ μόρια μόνον, ἑλκώδηϲ δ' οὔκ ἐϲτιν 
αἴϲθηϲιϲ, ἐν τῷδε τῷ κόπῳ περίττωμα | μὲν οὐδέν, ὅ τι καὶ ἄξιον 
λόγου, περιέχεται τοῖϲ ϲώμαϲι, κατὰ δὲ τοὺϲ μῦϲ καὶ τὰ νεῦρα διά-
θεϲίϲ τιϲ ἐπὶ ταῖϲ ϲφοδροτέραιϲ ἐντάϲεϲιν, ἃϲ ἐποιήϲαντο κατὰ τὰ 
γυμνάϲια, ϲυνίϲταται τοῦ ποιήϲαντοϲ αἰτίου τὴν δύναμιν ἐνδεικνυμένη. 
ϲυμβαίνει γὰρ ἐν ταῖϲ ϲφοδροτέραιϲ ἐντάϲεϲιν ἁπάϲαϲ μὲν τῶν μυῶν 
τείνεϲθαι τὰϲ ἶναϲ, οὐχ ὁμοίωϲ δὲ ἁπάϲαϲ κάμνειν, ἀλλ' ὅϲαι μάλιϲτα 
κατὰ τὴν εὐθύτητα τῆϲ τάϲεώϲ εἰϲιν· ὡϲ ὅϲαι γε λοξότεραί πωϲ ὑπάρ-
χουϲιν, ἧττον εὐθύνονται τεινόμεναι. ὥϲτε ταύταιϲ μὲν οὐδεὶϲ ἐφε-
δρεύει κίνδυνοϲ, ἐν δὲ ταῖϲ ἐπὶ πλέον ἐκτεινομέναιϲ, ὡϲ ἐγγὺϲ ἥκειν 
τοῦ διαϲπαϲθῆναι, καταλείπεταί τιϲ διάθεϲιϲ ὁμοία τῇ κατὰ τὰϲ ἐνερ-
γείαϲ ἐγγινομένῃ· τείνεϲθαι γὰρ ἔτι δοκοῦϲι, κἂν μηκέτι τείνωνται. 
  ἡ δὲ δὴ τρίτη τοῦ κόπου διαφορά, καθ' ἣν ὥϲπερ τεθλαϲμένων 
ἢ φλεγμαινόντων αἰϲθανόμεθα τῶν μορίων, τηνικαῦτα μάλιϲτα ϲυμ-
πίπτειν εἴωθεν, ὅταν ἐκθερμανθέντεϲ ἱκανῶϲ οἱ μύεϲ ἐπιϲπάϲωνταί 
τι τῶν περικεχυμένων ἑαυτοῖϲ περιττωμάτων. εἰ δὲ καὶ περὶ τοὺϲ 
τένονταϲ ἢ τὰ νεῦρα τὴν αὐτὴν γενέϲθαι διάθεϲιν ϲυμβαίνει, | ὀϲτοκό-
πον ὀνομάζουϲι τὸ πάθημα, τῷ βάθει τῆϲ αἰϲθήϲεωϲ ἐπὶ τὰ διὰ  
βάθουϲ κείμενα μόρια τοὔνομα φέροντεϲ. ἐπιπολῆϲ μὲν γὰρ τὸ δέρμα, 
δευτέραν δὲ ἔχουϲι θέϲεωϲ τάξιν οἱ μύεϲ, ἐν κύκλῳ τοῖϲ ὀϲτοῖϲ περι-
κείμενοι, ϲυμφυεῖϲ δὲ οἱ τένοντεϲ ὑπάρχουϲι τοῖϲ ὀϲτοῖϲ, ὥϲτ' εὐλό-
γωϲ, ὅταν οὗτοί τι τῶν εἰρημένων πάϲχωϲιν, ἐν τῷ βάθει τε καὶ περὶ 
τοῖϲ ὀϲτοῖϲ αὐτοῖϲ ἡ διάθεϲιϲ εἶναι δοκεῖ. 
  αὗται μὲν δὴ τρεῖϲ ἁπλαῖ τῶν κόπων εἰϲὶ διαφοραί· ϲύνθετοι δ' 
ἐξ αὐτῶν, ὡϲ ἔμπροϲθεν εἴρηται, τέτταρεϲ, ὑπὲρ ὧν ἑξῆϲ ἐροῦμεν, 
ἐὰν πρότερον τὸν περὶ τῶν ἁπλῶν διέλθωμεν λόγον. 
  ἔϲτι γὰρ δή τιϲ καὶ ἄλλη διάθεϲιϲ ἐξαπατῶϲά τιναϲ ὡϲ κόποϲ, 
ἧϲ ἡ μὲν γένεϲιϲ ἐν τῷ ξηρανθῆναι τοὺϲ μῦϲ περαιτέρω τοῦ προϲή-
κοντοϲ, ὥϲτε ἅπαν αὐχμηρὸν καὶ προϲεϲταλμένον φαίνεϲθαι τὸ ϲῶμα 
καὶ πρὸϲ τὰϲ κινήϲειϲ ὀκνεῖν ἀτρέμα, ἄλλο δ' οὐδὲν ὑπάρχειν αὐτῷ 
τῶν ἔμπροϲθεν εἰρημένων, οὔτε τὴν οἷον ἕλκουϲ αἴϲθηϲιν ἢ τάϲεωϲ, 
οὔτε δὲ πολὺ μᾶλλον τὴν οἷον φλεγμονῆϲ. ἐναντιωτάτη γὰρ ἡ ὄψιϲ 
τοῦ γε τοιούτου καὶ τῆϲ νῦν λεγομένηϲ διαθέϲεώϲ ἐϲτιν. | αὕτη μὲν 
γὰρ αὐχμώδειϲ καὶ προϲεϲταλμένουϲ ἀπεργάζεται τοὺϲ μῦϲ, ὁ δὲ 
φλεγμονώδηϲ κόποϲ ἐν ὄγκῳ μείζονι καὶ αὐτοῦ τοῦ κατὰ φύϲιν. ὥϲτ' 
εἶναι τὰϲ πάϲαϲ τέτταραϲ ἁπλᾶϲ διαθέϲειϲ, ἰδίαϲ ἑκάϲτην ἐπανορθώ-
ϲεωϲ δεομένην. 
  Ἀρκτέον οὖν ἀπὸ τοῦ τὴν ἑλκώδη φέροντοϲ αἴϲθηϲιν, ὃν καὶ 
διὰ δριμύτητα περιττωμάτων ἐλέγομεν ϲυνίϲταϲθαι. οὗτοϲ ὁ κόποϲ 
ϲυμπίπτει μὲν μάλιϲτα τοῖϲ κακοχύμοιϲ τε καὶ περιττωματικοῖϲ ϲώμα-
ϲιν. ἐπιγίνεται δὲ καὶ ταῖϲ ὑπογυίοιϲ ἀπεψίαιϲ, ὅταν ἤτοι γυμνάϲωνται 
προπετέϲτερον ἢ ἐν ἡλίῳ διατρίψωϲιν. οὐ μὴν ἀδύνατόν γε αὐτὸν 
ϲυϲτῆναί ποτε χωρὶϲ ἀπεψίαϲ ἐν εὐχύμῳ ϲώματι δι' ὑπερβολὴν ἀμέ-
τρων γυμναϲίων. εἰώθαϲι δ' αὐτὸν ὀξεῖαί τε καὶ πολλαὶ φέρειν κινή-
ϲειϲ. πυκνὸν δὲ καὶ φρικῶδεϲ φαίνεται τῶν ἐν τούτῳ τῷ κόπῳ τὸ 
δέρμα, καὶ ὁμολογοῦϲιν ἐν τῷ κινεῖϲθαι καθάπερ ἕλκοϲ ἀλγεῖν, οἱ μὲν 
τὸ δέρμα μόνον, οἱ δὲ καὶ τὰϲ ὑπ' αὐτῷ ϲάρκαϲ. ἡ δ' ἴαϲιϲ ἐξ ὑπ-
εναντίου τῇ διαθέϲει· διαφορῆϲαι γὰρ χρὴ τὰ περιττώματα, καὶ | πέ-
παυται τὸ πάθημα. διαφορηθήϲεται δὲ τρίψει πολλῇ καὶ μαλακῇ ϲὺν 
ἐλαίῳ μηδεμίαν ἔχοντι ϲτύψιν, ὁποῖον μάλιϲτ' ἐϲτὶ τὸ Ϲαβῖνον. ἐναν-
τιώτατον δὲ τῇ διαθέϲει [τό τ' ἐκ τῆϲ Ἱϲπανίαϲ καὶ] τὸ ἐκ τῆϲ Ἰβη- 
ρίαϲ, ὅπερ Ἱϲπανὸν ὀνομάζουϲι, τό τε καλούμενον ὀμφάκινον ἢ ὠμο-
τριβέϲ· ἑνὶ δὲ λόγῳ τὸ αὐϲτηρὸν ἅπαν οὐκ ἐπιτήδειον, ὡϲ ἔνεϲτί ϲοι 
γευομένῳ διαγινώϲκειν τὴν δύναμιν αὐτοῦ, κἂν μήπω πρότερον ᾖϲ 
πεπειραμένοϲ. οὕτω γοῦν καὶ ἡμεῖϲ ἐν Μακεδονίᾳ ποτὲ γευϲάμενοι 
τοῦ κατὰ τὸν Αὐλῶνα τὸν περὶ τῷ Ϲτρυμόνι γεννωμένου τῆϲ αὐτῆϲ 
εἶναι δυνάμεωϲ ἐγνωρίϲαμεν αὐτὸ τῷ καλουμένῳ Ἱϲπανῷ. καὶ μὲν δὴ 
καὶ τῶν ἄλλων ἐλαίων ἁπάντων οὕτω γνωρίϲειϲ τὴν δύναμιν, ὅϲα τε 
καταχρηϲτικῶϲ ὀνομάζεται καὶ ὅϲα ϲκευάζεται δι' ἀνθῶν ἢ ῥιζῶν ἢ 
βοτανῶν ἢ φύλλων ἢ βλαϲτῶν ἢ καρπῶν. εἴρηται δ' αὐτάρκωϲ μὲν 
ὑπὲρ αὐτῶν ἁπάντων ἐν τῇ περὶ φαρμάκων πραγματείᾳ· λεχθήϲεται 
δὲ καὶ κατὰ τὸν ἐνεϲτῶτα λόγον ἐν οἰκείῳ καιρῷ. νῦν δὲ τοῦτ' ἀρ-
κεῖ μόνον | εἰπεῖν, ὡϲ, ὅπερ ἂν ᾖ γλυκύτατον ἔλαιον, ἐπιτηδειότατόν 
ἐϲτιν εἰϲ τὰ παρόντα. τούτῳ τοίνυν χρῆϲθαι δαψιλεῖ μετὰ τρίψεωϲ 
πολλῆϲ, ἐν μὲν τῇ πρώτῃ τῶν ἡμερῶν ὑπὲρ τοῦ μηδ' ὅλωϲ γενέϲθαι 
τὸν ὑποπτευόμενον ἔϲεϲθαι κόπον, ἐν δὲ τῇ δευτέρᾳ χάριν τοῦ λῦϲαι 
τὸν ἤδη γεγονότα. λύει δ' αὐτὸν τὸ καλούμενον ἀποθεραπευτικὸν γυ-
μνάϲιον, ἐν ᾧ καὶ κινήϲειϲ ἔνεϲτι ποιεῖν ϲυμμέτρουϲ μὲν τῇ ποϲότητι, 
βραδυτέραϲ δὲ τῇ ποιότητι, μετὰ πολλῶν τῶν μεταξὺ διαναπαύϲεων, 
ἐν αἷϲ χρὴ τρίβειν τὸν ἄνθρωπον, ἐφαπτομένων ὁμοῦ πλειόνων, ὅπωϲ 
μήτε καταψύχοιτό τι μέροϲ αὐτοῦ καὶ τάχιϲτα διαφοροῖτο τὰ περιτ-
τώματα. πλεονάζειν δὲ χρὴ ταῖϲ μὲν τρίψεϲι κατὰ τὸν ἐν τῷ δέρματί 
τε καὶ ὑπὸ τῷ δέρματι τὸ πλῆθοϲ τῶν περιττωμάτων ἔχοντα, ταῖϲ δ' 
ἐξ ἑαυτοῦ κινήϲεϲι κατὰ τὸν ἕτερον κόπον, ᾧ τὸ πλέον ἐν τοῖϲ μυϲὶν 
ἤθροιϲται. τὰ γὰρ ἐν τούτοιϲ περιττώματα τρίψιϲ μόνη διαφορεῖν οὐχ 
ἱκανή. δεῖται γὰρ οὐκ ἔξωθεν μόνον ἕλκεϲθαι πρόϲ τινοϲ, ἀλλὰ καὶ 
ϲυναπωθεῖϲθαι πρὸϲ ἑτέρου τινὸϲ ἔϲωθεν. ἐπωθεῖ δ' αὐτὰ | τό τ' 
ἀναπτόμενον θερμὸν ἐν ταῖϲ κινήϲεϲι καὶ τὸ ϲυνεκκρινόμενον πνεῦμα 
καὶ ἡ αὐτῶν τῶν μυῶν ἔνταϲιϲ, ἐξ ἐπιμέτρου δὲ καὶ ἡ καθ' ἕκαϲτον 
τῶν μορίων ἀποκριτικὴ τῶν ἀλλοτρίων δύναμιϲ. 
  ὁ δὲ ἕτεροϲ κόποϲ, ἐφ' οὗ ϲυντάϲεωϲ αἰϲθάνονται, τὸν ϲκοπὸν 
τῆϲ ἰάϲεωϲ ἔχει τὴν πρὸϲ <Ἱπποκράτουϲ> ὀνομαζομένην χάλαϲιν· 
ἐναντίον γὰρ τοῦτο τῇ ϲυντάϲει, καθάπερ τῇ ϲκληρότητι 〈ἡ〉 μάλαξιϲ. 
ἔλεγεν οὖν ὧδε· «δέρματοϲ ϲκληροῦ μάλαξιϲ, ϲυντεταμένου χάλαϲιϲ»,  
ὡϲ ἐναντίον ὑπάρχον τῷ μὲν ϲκληρῷ τὸ μαλακόν, τῷ δὲ ϲυντεταμένῳ 
τὸ χαλαρόν. χαλᾶται δὲ τὸ ϲυντεταμένον ἐν μὲν ταῖϲ ἄλλαιϲ διαθέ-
ϲεϲιν, ἃϲ ἐν τῷ πέμπτῳ Περὶ τῆϲ τῶν ἁπλῶν φαρμάκων δυνάμεωϲ 
εἴπομεν, ἑτέρωϲ, ἐπὶ δὲ τῇ διὰ τὰ γυμνάϲια τρίψει μὲν ὀλίγῃ τε ἅμα 
καὶ μαλακῇ δι' ἐλαίου γλυκέοϲ εἰληθεροῦϲ, ἀναπαύϲει τε ὅλωϲ ἢ ἡϲυ-
χίᾳ ἢ καὶ λουτροῖϲ εὐκράτοιϲ καὶ διατριβῇ πλέονι κατὰ τὸ θερμὸν 
ὕδωρ, ὥϲτε, εἰ καὶ δὶϲ αὐτὸν ἢ καὶ τρὶϲ λούϲαιϲ, ὀνήϲειϲ μειζόνωϲ. 
οὗτοι καὶ μετὰ τὰ βαλανεῖα ἀλείφεϲθαι δέονται πρὶν ἀμφιέννυϲθαι· 
καὶ εἰ δι' ἱδρῶτά τινα τύχοιεν ἀπομάξαντεϲ | τὸ λίποϲ, αὖθιϲ ἀλεί-
φεϲθαι χρῄζουϲι. καὶ μέντοι καὶ κατὰ τὴν ἑξῆϲ ἡμέραν ἀναϲτάντεϲ 
ἐκ τῆϲ κοίτηϲ ἀλειφθῆναι δέονται, μηδέποτ' ἄκρωϲ ψυχρῷ τῷ ἐλαίῳ 
μηδὲ ϲκληρῶϲ ἀνατριβόμενοι. γίνεται δ' ὁ τοιοῦτοϲ κόποϲ εὐχύμοιϲ 
ἀνδράϲι πονήϲαϲιν εὔτονα μᾶλλον ἢ ὀξέα γυμνάϲια, καὶ δεινῶϲ ὀκνη-
ρούϲ τε καὶ δυϲκαμπεῖϲ ἐργάζεται τοὺϲ κοπωθένταϲ, οὐ μὴν πυκνοί 
τε καὶ φρικώδειϲ οἱ τοιοῦτοι φαίνονται, καθάπερ οἱ μικρὸν πρόϲθεν 
εἰρημένοι. προϲεϲταλμένοι δ' οὐδὲν ἧττον ἐκείνων οὗτοι καὶ αὐχμώ-
δειϲ ὁρῶνται, καὶ θερμότεροι τοῖϲ ἁπτομένοιϲ εἶναι δοκοῦϲιν οὐ μόνον 
τῶν τὴν ἑλκώδη διάθεϲιν ἐχόντων, ἀλλὰ καὶ ϲφῶν αὐτῶν, ὅθ' ὑγί-
αινον. 
  Ὁ δὲ τρίτοϲ τῶν κόπων ἐπὶ ϲφοδροτάταιϲ γίνεται κινήϲεϲι καὶ 
μόνοϲ ἐξαίρει τοὺϲ μῦϲ εἰϲ ὄγκον ὑπὲρ τὸ κατὰ φύϲιν, ὡϲ ἐοικέναι 
φλεγμονῇ τὴν διάθεϲιν αὐτῶν. ταῦτά τοι καὶ ψαυόντων ὀδυνῶν-
ται καὶ θερμότεροι φαίνονται· ὀδυνῶνται δὲ καί, ἣν αὐτοὶ καθ' ἑαυ-
τοὺϲ ἐπιχειρήϲωϲι κινεῖϲθαι. ἀήθεϲι δὲ γυμναϲίων ἀνθρώποιϲ ὁ τοιοῦ-
τοϲ | κόποϲ ὡϲ τὰ πολλὰ ϲυμπίπτει, γυμνάζεϲθαι δ' εἰθιϲμένοιϲ ὀλι-
γάκιϲ ἐγένετο κατὰ τὰϲ ϲφοδροτάταϲ τε ἅμα καὶ παμπόλλαϲ κινήϲειϲ. 
ἡ δὲ ἴαϲιϲ αὐτοῦ τρεῖϲ ἔχει τοὺϲ ϲκοπούϲ, οὕϲπερ ϲχεδόν τι καὶ τὰ 
φλεγμαίνοντα ϲύμπαντα, κένωϲιν τοῦ περιττώματοϲ καὶ ἀνάπαυϲιν τοῦ 
ϲυντεταμένου καὶ ἀνάψυξιν τοῦ φλογώδουϲ. ἔλαιόν τε οὖν πολὺ χλια-
ρὸν αἵ τε τρίψειϲ μαλακώτεραι καὶ ἡ ἐν τοῖϲ εὐκράτοιϲ ὕδαϲι διατριβὴ 
πολυχρονιωτάτη τοὺϲ τοιούτουϲ ἰᾶται κόπουϲ. εἰ δὲ καὶ βραχύ τι 
χλιαρώτερον εἴη τὸ ὕδωρ, ὀνήϲει μᾶλλον. οὕτω δὲ καὶ ἡϲυχία πολλὴ 
καὶ ἀλείμματα ϲυνεχῆ καὶ πάνθ' ὅϲα τὸ μὲν κεκμηκὸϲ ἀναπαύει τε 
ἅμα καὶ παρηγορεῖ, τὸ δὲ περιττὸν διαφορεῖ.  
  τάχα δ' ἄν τιϲ οἰηθείη τὸν τοιοῦτον κόπον οὐχ ἁπλοῦν οὐδὲ 
τρίτον ἐπὶ τοῖϲ εἰρημένοιϲ ἔμπροϲθεν δύο, ϲύνθετον δ' ὑπάρχειν ἐξ 
αὐτῶν, οὐδὲν ἔχοντα πλέον τῆϲ τε τάϲεωϲ τῶν νευρωδῶν ϲωμάτων 
καὶ τῆϲ ἑλκώδουϲ αἰϲθήϲεωϲ· τὴν γὰρ θερμότητα τοῖϲ τοιούτοιϲ κό-
ποιϲ ἄλλωϲ μὲν ὑπάρχειν φύϲει, καθάπερ καὶ τῶν προειρημένων ἑκα-
τέρῳ, οὐ μὴν ϲυμπληρωτικήν γε | τῆϲ ἐννοίαϲ ἢ τῆϲ οὐϲίαϲ εἶναι. 
ἀλλά τοι τό γε τοῦ παρὰ φύϲιν ὄγκου τούτῳ τῷ κόπῳ μόνῳ παρὰ 
τοὺϲ ἄλλουϲ ἐξαίρετον ὑπάρχει καὶ τὸ τῆϲ ἀλγεινῆϲ αἰϲθήϲεωϲ οὐχ 
ὅμοιον ἔν γε τῷ τονώδει κόπῳ καὶ τῷδε. τείνεϲθαι μὲν γὰρ ἐν ἐκεί-
νῳ, τεθλάϲθαι δὲ τὰ νεῦρα ϲύμπαντα μέχρι καὶ τῶν ὀϲτῶν οἱ τούτῳ 
τῷ κόπῳ κατεχόμενοι νομίζουϲιν· ὥϲτε κατά γε ταῦτα διαφοράν τινα 
ἐξαίρετον ἔχει παρὰ τοὺϲ ἄλλουϲ δύο κόπουϲ, οὐχὶ ϲύνθετόϲ ἐϲτι μό-
νον. αὗται μὲν δὴ τρεῖϲ εἰϲιν, εἴτε καταϲτάϲειϲ ϲώματοϲ εἴτε διαθέϲειϲ 
εἴθ' ὅ τι βούλεταί τιϲ ὀνομάζειν. 
  ἄλλη δ' ἐπ' αὐταῖϲ τετάρτη, παραπληϲία μὲν ὑπάρχουϲα κόπῳ, 
κόποϲ δ' οὐκ οὖϲα, τῷ μήτε τὴν ἑλκώδη μήτε τὴν τονώδη μήτε τὴν 
φλεγμονώδη διάθεϲιν ἔχειν, ἀλλὰ μηδὲ φρίκην τινὰ μηδ' ἄλγημα μηδὲ 
τὸν πρὸϲ τὰϲ κινήϲειϲ ὄκνον ὅμοιον τοῖϲ κόποιϲ ἐπιφέρειν, ἰϲχνότητα 
δὲ μόνην ἅμα ξηρότητι. γίνεται μὲν οὖν ἐν εὐχύμοιϲ τε ἅμα καὶ γυ-
μναϲτικοῖϲ ϲώμαϲιν, ὅταν ἀμετρότερον γυμναϲθέντα μὴ καλῶϲ ἀποθε-
ραπευθῇ. διαφορεῖται γὰρ οὕτω τὰ περιττώματα καὶ χαλᾶται τὰ τε-
ταμένα καὶ οὐδὲν | ἄλλο ὑπολείπεται κατὰ τὸ ϲῶμα πλὴν ξηρότητοϲ, 
ἣν ἐκ τῆϲ ἀμετροτέραϲ κινήϲεωϲ ἔϲχον. δεῖται δὲ κατὰ μὲν τὴν πρώ-
την ἡμέραν οὐδενὸϲ ἐξηλλαγμένου παρὰ τὰ πρόϲθεν, ὅτι μὴ θερμο-
τέρου τοῦ ὕδατοϲ, ὡϲ ϲυναγαγεῖν ἀτρέμα καὶ θερμῆναι καὶ τονῶϲαι 
τὸ δέρμα, κατὰ δὲ τὴν δευτέραν ἀποθεραπευτικοῦ γυμναϲίου βραχέοϲ 
τε ἅμα καὶ μαλακοῦ καὶ βραδέοϲ ἔν τε κινήϲεϲι καὶ τρίψεϲι καὶ τῆϲ 
δεξαμενῆϲ ὁμοίωϲ θερμῆϲ. ἐκπηδάτωϲαν δ' εὐθέωϲ εἰϲ τὴν ψυχρὰν 
ὑπὲρ τοῦ μένειν αὐτοῖϲ τὸν ἐν τῷ δέρματι τόνον ἅμα θερμότητι. καὶ 
γὰρ ἧττον ἐν τῷ μετὰ ταῦτα χρόνῳ διαφοροῦνται καὶ ῥᾳδίωϲ εἴϲ τε 
τὰϲ ϲάρκαϲ καὶ τὸ δέρμα τὴν τροφὴν ἀναλαμβάνουϲιν, οὗ μεῖζον ἀγα-
θὸν οὐδὲν ἂν ἐξεύροιϲ αὐτοῖϲ, οὐδεμίαν γε διάθεϲιν ἐξαίρετον ἔχουϲι 
παρὰ τὴν τῆϲ ϲαρκὸϲ ἰϲχνότητα καὶ ξηρότητα. δεῖται δ', οἶμαι, τό γε 
τοιοῦτον ἀνατραφῆναί τε ἅμα καὶ ὑγρανθῆναι, καὶ ταῦτ' ἄμφω κάλ-
λιϲτ' αὐτῷ γίνεϲθαι πέφυκεν ἐκ τῆϲ ὑγραινούϲηϲ τροφῆϲ.  
  Ἐπειδὴ δὲ ἅπαξ ἐμνημόνευϲα τῆϲ ἐπὶ τοῖϲ | λουτροῖϲ διαίτηϲ, 
οὐ χεῖρον ἂν εἴη καὶ τὰ περὶ τῶν κοπωδῶν διαθέϲεων ἐπεξελθεῖν. 
ὁ μὲν οὖν ἑλκώδηϲ κόποϲ, εἰ μὲν ἱκανῶϲ ἀποθεραπευθείη, τῆϲ ϲυνή-
θουϲ δεῖται τροφῆϲ ἤ τι βραχὺ μείονοϲ, ἔτι δ' ὑγροτέραϲ τε ἅμα καὶ 
ἐλάττονοϲ· εἰ δὲ κατὰ τὴν ἀποθεραπείαν εἰϲ τὴν τετάρτην μεταπέϲοι 
διάθεϲιν (εἴωθε γὰρ οὕτω γίνεϲθαι τὰ πολλά), κατ' ἐκείνην καὶ λου-
έϲθω καὶ τρεφέϲθω. ὁ δὲ τονώδηϲ ἔτι δὴ καὶ μᾶλλον ὀλιγωτέραϲ 
δεῖται τροφῆϲ· ὁ δὲ φλεγμονώδηϲ ὑπὲρ ἅπανταϲ ὑγροτάτηϲ τε καὶ 
βραχυτάτηϲ καί τι καὶ ψῦχον ἐχούϲηϲ. εὐχύμου δ' ὁμοίωϲ πάντεϲ οἱ 
κεκοπωμένοι δέονται τροφῆϲ, ὁποίᾳ δηλονότι καὶ ὑγιαίνων ὁ ὑποκεί-
μενοϲ ἐν τῷ λόγῳ νεανίϲκοϲ ἐχρῆτο. φυλάττεϲθαι δὲ προϲήκει τὸ 
γλίϲχρον ἐν αὐτῇ κατά τε τὸν ἑλκώδη καὶ τὸν φλεγμονώδη κόπον, 
ὡϲ ἂν κωλῦον διαφορεῖϲθαι τὰ περιττώματα. κατὰ μέντοι τὸν τονώδη 
καὶ τὰ τοιαῦτα ϲιτία δοτέον, ἀφαιροῦντα τοῦ πλήθουϲ αὐτῶν. οὐδὲν 
οὖν θαυμαϲτὸν ἐναντιολογίαν εἶναι | πολλὴν οὐκ ἰδιώταιϲ μόνον ἐν 
ἀλλήλοιϲ, ἀλλὰ καὶ τεχνίταιϲ πρὸϲ ἑαυτούϲ τε καὶ τοὺϲ ἰδιώταϲ, οὔτε 
περὶ γυμναϲίων οὔτε περὶ τρίψεων οὔτε περὶ λουτρῶν οὔτε περὶ διαι-
τημάτων ὁμολογοῦϲιν ὑπὲρ τῶν κοπωθέντων. ἀκοῦϲαι γοῦν ἔϲτι τῶν 
μὲν φαϲκόντων, ὡϲ κόπῳ χρὴ λύειν τὸν κόπον, ἑτέρων δέ, ὡϲ ἀνά-
παυϲιϲ ἰᾶται τὸν κάματον, καὶ τῶν μέν, ὡϲ ἐνδεῶϲ χρὴ διαιτᾶϲθαι 
τοὺϲ κοπωθένταϲ, ἄλλων δέ, ὡϲ οὐ μόνον 〈οὐκ〉 ἀφαιρεῖν προϲήκει 
τῶν εἰθιϲμένων, ἀλλὰ καὶ τοϲούτῳ πλείω προϲφέρειν, ὅϲῳπέρ 〈τιϲ〉 
ἔτυχε πλείω γυμναϲάμενοϲ (ἀνὰ λόγον γὰρ χρῆναι τοῖϲ πόνοιϲ προϲ-
φέρεϲθαι τὰϲ τροφάϲ), ἄλλων δέ τινων, ὡϲ οὔτε προϲτιθέναι χρὴ ταῖϲ 
τροφαῖϲ οὔτ' ἀφαιρεῖν. οὕτω δὲ καὶ λούουϲιν οἱ μὲν εὐκράτοιϲ ὕδα-
ϲιν, οἱ δὲ θερμοτέροιϲ, οἱ δὲ χλιαρωτέροιϲ. ἥ τε γὰρ ἐμπειρία πρὸϲ 
ἐκεῖνο μόνον ἕκαϲτον ἀπάγει, πρὸϲ ὅπερ ἔτυχε θεαϲάμενοϲ πολλάκιϲ, 
ὅ τε λόγοϲ, ὡϲ ἂν μὴ τέλειοϲ ὑπάρχων ἑκάϲτῳ, καθάπερ ἐδείκνυτο 
πρόϲθεν, ἀλλὰ μίαν τινὰ διάθεϲιν ἐκδιδάϲκων κοπώδη, τὰϲ δ' ἄλλαϲ 
ὥϲπερ οὐκ οὔϲαϲ ὑπερβαίνων, ἐκείνηϲ μόνηϲ | ἐκδιδάϲκει τὴν ἐπανόρ-
θωϲιν, ἧϲ ἔγνω μόνηϲ. ἀληθὲϲ γοῦν ἐϲτι καὶ τὸ κόπῳ λύεϲθαι τὸν 
κόπον, ὅταν γε δὴ φαίνηταί ποτε δέον εἶναι τοῖϲ ἐν τῇ προτεραίᾳ 
γυμναϲίοιϲ ἴϲα κατὰ τὴν ὑϲτεραίαν γυμνάζεϲθαι, καὶ τὸ τὴν ἴαϲιν τῶν 
κόπων ἡϲυχίαν ὑπάρχειν. τούτων γὰρ τὸ μὲν ἐν τοῖϲ περιττωματι-
κοῖϲ κόποιϲ, καὶ μάλιϲθ' ὅϲοι κατὰ τοὺϲ μῦϲ ἔχουϲι τὰ περιττώματα, 
τὸ δ' ἐν τοῖϲ τονώδεϲί τε καὶ φλεγμονώδεϲι φαίνεται ϲυμφέρον. ἀλη-
θὲϲ δὲ καὶ τὸ χρῆναι τοὺϲ κοπωθένταϲ ἐνδεῶϲ διαιτᾶϲθαι· τοῦτο γὰρ  
ἑώραται τοὺϲ φλεγμονώδειϲ ὠφελοῦν. ἀληθὲϲ δὲ καὶ τὸ τὰ ϲυνήθη 
διδόναι· τοῦτο γὰρ ἐπὶ τῶν ἑλκωδῶν, ὅταν ἀποθεραπευθῶϲιν, ὀρθῶϲ 
τετήρηται γινόμενον, ὥϲπερ γε καὶ τὸ πλείω λαμβάνειν ἐπὶ τῆϲ ὁμοι-
ουμένηϲ τοῖϲ κόποιϲ διαθέϲεωϲ, εἰϲ ἣν κἀκ τῆϲ ἑλκώδουϲ ἔνιοι μετα-
πίπτουϲιν. οὕτω δὲ καὶ τὸ λούειν εὐκράτοιϲ ὕδαϲιν ἀληθὲϲ ἐπὶ τοῖϲ 
περιττωματικοῖϲ κόποιϲ. ἀληθὲϲ δὲ καὶ τὸ μὴ λούειν τοιούτοιϲ ἐπί 
τε τῶν φλεγμονωδῶν | (χλιαρωτέρων γὰρ οὗτοι δέονται) κἀπὶ τῆϲ 
ὁμοίαϲ κόπῳ διαθέϲεωϲ (οὗτοι γὰρ οὐ χρῄζουϲι θερμοτέρων). οἴονται 
δ' <ἔνιοι> καὶ τὴν τοιαύτην διάθεϲιν εἶναι κόπον. ἕτεροι δέ τινεϲ 
ὁποία μέν τίϲ ἐϲτιν ἡ διάθεϲιϲ οὐκ εἶπον, ἐφ' ὧν δ' ἂν ὑποψία τιϲ 
ᾖ γενηϲομένου κόπου ϲυμβουλεύουϲι θερμοτέρῳ χρῆϲθαι τῷ κατὰ τὸ 
λουτρὸν ὕδατι καὶ προϲτιθέαϲι δὲ τὴν αἰτίαν, ὡϲ ἡμεῖϲ ἔμπροϲθεν 
ἔφαμεν, οἱ μὲν ἀναδόϲει φάϲκοντεϲ, οἱ δὲ θρέψει ϲυντελεῖν τὸ τοιοῦ-
τον λουτρόν, οὐ μὴν καθ' ὅντινά γε λόγον οἵα τε κωλύειν ἐϲτὶ κό-
πον ἀνάδοϲίϲ τε καὶ θρέψιϲ ἐκδιδάϲκουϲιν, ἀλλ' οὐδὲ τὴν ἀρχὴν ὁποία 
τίϲ ἐϲτιν ἡ τοῦ κόπου διάθεϲιϲ, οὐδὲ τοῦτο γράφουϲιν. οἱ γοῦν πλεί-
ουϲ αὐτῶν οὐδὲν εἶπον, ἔνιοι δὲ τολμήϲαντεϲ εἰπεῖν ἀπεφήναντο ξη-
ρότητα. τὸ μὲν οὖν ὑπὸ τροφῆϲ θεραπεύεϲθαι ξηρότητα καὶ μάλιϲτα 
τῆϲ ὑγραινούϲηϲ, ὅπερ οὐδ' αὐτὸ προϲτιθέαϲιν οἱ πλείουϲ αὐτῶν, ἀλη-
θέϲτατον, οὐ μὴν οὔτ' ἴαμα τῶν κόπων ἐϲτὶν οὔτε προφυλακὴ τὸ 
τοιοῦτον. ἀλλ' ὅταν, ὡϲ εἴρηται, ξηρότερα μὲν ἀπεργαϲθῇ τὰ μόρια, 
μήτε δὲ τάϲιϲ ᾖ κατ' αὐτὰ | μηδεμία μήτε περιττώματα λεπτὰ καὶ 
δριμέα μήτε φλεγμονώδηϲ διάθεϲιϲ, ἀνατρέφειν δήπου προϲήκει τὰ 
διὰ τὴν κένωϲιν ἐξηραμμένα τροφαῖϲ ὑγραινούϲαιϲ, ὡϲ, εἴ γε μὴ ἀνα-
θρέψειαϲ αὐτάρκωϲ, ἰϲχνότερόν τε καὶ ξηρότερον ὄψει κατὰ τὴν ἑξῆϲ 
ἡμέραν ἑαυτοῦ τὸ ϲῶμα. καὶ ταύτην τὴν διάθεϲιν ἔνιοι κόπον ὑπολα-
βόντεϲ ὑπάρχειν οἴονται θερμοτέρῳ λουτρῷ καὶ τροφῇ δαψιλεῖ κεκω-
λυκέναι τὴν γένεϲιν αὐτῆϲ. ἀλλ' ἐκεῖνο θαυμάζειν ἐνίων ἄξιον, ὥϲπερ 
καὶ <Θέωνοϲ>, εἰ τὸν ἤδη γεγενημένον κόπον οὐκ ἀξιοῦϲιν ὁμοίωϲ 
ἰᾶϲθαι. εἴτε γὰρ ἣν νῦν εἴρηκα διάθεϲιν ὑπολαμβάνει τιϲ εἶναι κόπον, 
ἀναθρέψει χρὴ λύειν αὐτὸν καὶ κωλύειν γενέϲθαι, εἴτε τῶν ἄλλων 
τινὰ τῶν ὄντωϲ κόπων, ἐνδεέϲτερον ἐπὶ πάντων χρὴ τρέφεϲθαι τὸν 
ἄνθρωπον, ἔτι τε προϲδοκωμένων καὶ ἤδη γεγονότων. οὐδὲ γὰρ τοῦτ' 
ἔϲτιν εἰπεῖν, ὡϲ ἡ τετάρτη διάθεϲιϲ ἡ παρακειμένη τοῖϲ κόποιϲ, εἰ μὴ 
κατὰ τὴν πρώτην ἡμέραν ἐπανορθωθείη δι' εὐτροφίαϲ, εἴϲ τινα τῶν 
τριῶν μεταπίπτειν εἴωθεν. εἰ μὲν γὰρ αὐτὸ τοῦτο μόνον εἴη κατ'  
αὐτὴν ἡ ξηρότηϲ, ἰϲχνότητοϲ οὐδὲν | ἀκολουθήϲει πλέον· εἰ δὲ καὶ 
θερμότηϲ τιϲ ϲυνείη, πυρέξαι κίνδυνοϲ. οὐ μὴν ταὐτόν γ' ἐϲτὶ κόποϲ 
καὶ πυρετόϲ, εἰ καὶ ὅτι μάλιϲτα τῶν κοπωθέντων ἐπύρεξαν ἔνιοι. 
  θαυμάζειν οὖν ἐπέρχεταί μοι <Θέωνοϲ> ἐν τῷ τετάρτῳ τῶν κατὰ 
μέροϲ γυμναϲίων, ἐν οἷϲ περὶ τοῦ τελείου γυμναϲίου διεξέρχεται, τάδε 
γράφοντοϲ· «καὶ κόπου τινὸϲ τοῖϲ οὕτω γυμναϲθεῖϲιν ὡϲ τὰ πολλὰ τῇ 
ἑξῆϲ ἡμέρᾳ παρακολουθοῦντοϲ, ἡ ζεϲτολουϲία παραιτεῖται τὴν πρὸϲ 
τὸν κόπον ἐπιτηδειότητα, πυροῦϲα τὴν ἐπιφάνειαν, ἵνα αὕτη ϲικύαϲ 
τρόπον τὴν λαμβανομένην τροφὴν ἐπιϲπωμένη τοῖϲ κεκμηκόϲι ἀντι-
διέληται νεύροιϲ.» οὗτοϲ μὲν γὰρ πρὸϲ τοῖϲ ἄλλοιϲ ὥϲπερ αἴνιγμά τι 
τὸ «ἀντιδιέληται» ῥῆμα παρέλαβεν ἐν τῷ λόγῳ. δύναται μὲν γάρ τιϲ 
ἀκούειν, ἵνα ἡ ἐπιφάνεια ϲικύαϲ τρόπον ἐπιϲπωμένη τὴν τροφὴν μέροϲ 
ἐξ αὐτῆϲ τι καὶ τοῖϲ νεύροιϲ παρέχῃ· δύναται δὲ καὶ τοὐναντίον, ἵνα 
ἡ ἐπιφάνεια ϲικύαϲ τρόπον ἐφ' ἑαυτὴν ἀντιϲπῶϲα τὴν ἐπὶ τὰ νεῦρα 
φερομένην τροφὴν μερίζηται. ὥϲτε κατὰ μὲν τὸν πρότερον λόγον εἰϲ 
εὐτροφίαν τοῖϲ νεύροιϲ | ϲυναίρεϲθαι θερμανθὲν τὸ δέρμα (τοῦτο γὰρ 
ἡγοῦμαι λέγειν αὐτὸν «ἐπιφάνειαν»), κατὰ δὲ τὸν δεύτερον εἰϲ ὀλιγο-
τροφίαν. ὅϲον μὲν οὖν ἐπ' αὐτῇ τῇ ῥήϲει, τὴν γνώμην τοῦ <Θέωνοϲ> 
οὐκ ἄν τιϲ ἐξεύροι· ἐξ ὧν δ' ἐν ἄλλοιϲ τε λέγει κἀν τῷ τρίτῳ τῶν 
Γυμναϲτικῶν, ἐλάττονα τροφὴν δίδοϲθαι βούλεται μετὰ τὸ τέλειον γυ-
μνάϲιον. καίτοι γ' οὐδ' αὐτὸ τοῦτο διεϲάφηϲε, τίνι ποτὲ λογιϲμῷ ϲυμ-
βουλεύει. δίδοται μὲν γὰρ ἐλάττων τροφὴ τῆϲ ϲυνήθουϲ ἢ τῷ μὴ 
δεῖϲθαι τῆϲ ἴϲηϲ ἢ τῷ μὴ δύναϲθαι πέψαι. τὸ μὲν οὖν πρότερον οὐκ 
ἀληθὲϲ ἐπὶ τῶν πολλὰ γυμναϲαμένων, τὸ δὲ δεύτερον ἔϲτιν ὅτε μὲν 
ἀληθέϲ, ἔϲτιν ὅτε δὲ ψευδέϲ. εἰ μὲν γὰρ ἀρρωϲτοτέραν ἔχοιεν τὴν 
πεπτικὴν δύναμιν, ἀληθέϲ, εἰ δὲ μὴ ταύτην, ἀλλ' ἑτέραν τινά, ψευδέϲ. 
ἀκούειν δὲ χρὴ πεπτικὴν δύναμιν οὐ τὴν ἐν γαϲτρὶ μόνον ἢ φλεψὶν 
ἢ καθ' ἧπαρ, ἀλλὰ καὶ τὴν καθ' ἕκαϲτον μόριον, ὥϲπερ ἐν τοῖϲ παρ-
οῦϲι τὴν ἐν τοῖϲ μυϲίν, ἐν οἷϲ δὴ καὶ μάλιϲτά ἐϲτιν ἡ διάθεϲιϲ, ὑπὲρ ἧϲ 
διαλεγόμεθα. διαφορηθέντεϲ γὰρ ἐπὶ πλέον ἐν τοῖϲ γυμναϲίοιϲ | ἰϲχνό-
τεροί τε καὶ ξηρότεροι γίνονται. εἰ μὲν οὖν ἐπ' ὀλίγον αὐτοῖϲ ταῦτα 
ϲυμβαίη, κατεργάζεϲθαι δύνανται τροφήν, ὅϲηϲπερ δέονται· εἰ δέ τι 
πολὺ τοῦ κατὰ φύϲιν ἀποχωρήϲειαν, ἀδυνατοῦϲιν. ὧν ὁ <Θέων> οὐδὲν 
ὅλωϲ οὔτ' ἐνενόηϲεν οὔτε διωρίϲατο. τὴν ἀρχὴν γὰρ οὐδ' ἐκ λόγου 
τινόϲ, ἀλλ' ἐξ ἐμπειρίαϲ, ὡϲ καὶ αὐτὸϲ ὁμολογεῖ, τὸ θερμότερον ὕδωρ  
ἐπὶ τῷ τελείῳ γυμναϲίῳ χρήϲιμον ὑπάρχον ἐτήρηϲεν. οὕτωϲ οὖν ἐφεξῆϲ 
γράφει· «τοῦτο δέ, εἰ μὲν καὶ τὸν λόγον ἔχει παρακείμενον, εὐτυχή-
ματοϲ ἔργον, εἰ δὲ μή γε, τὸ πρὸϲ τῶν ἀποτελεϲμάτων ἐπιμαρτυρού-
μενον οὐ παραδεκτέον, εἰ μὴ καὶ τὸν λόγον ἐξ εὐκαίρου ἔχοι ϲυμπροϲ-
πίπτοντα». εἰ μὲν οὖν ἀκριβῶϲ ἐξευρὼν τὴν διάθεϲιν, ἐφ' ἧϲ τὸ 
θερμὸν ὕδωρ ἐπαινεῖ, τὴν αἰτίαν ἀγνοεῖν ὡμολόγει, ϲυγγνωϲτὸϲ ἂν 
ἦν εἰκότωϲ· ἐπεὶ δ' ἁπλῶϲ εἶπεν ἐπὶ τῶν τελείων γυμναϲίων ἁρμόττειν 
τὴν ζεϲτολουϲίαν (οὕτω γὰρ αὐτὴν καὶ ὀνομάζει), δύνανται δὲ πολλαὶ 
διαθέϲειϲ ἀκουλουθῆϲαι τῷ τοιούτῳ γυμναϲίῳ, μέμψαιτ' ἄν τιϲ αὐτῷ 
μὴ διοριϲαμένῳ περὶ | παϲῶν ἐφεξῆϲ. αὐτὸϲ γοῦν οἶδε καὶ τὸν φλεγ-
μονώδη κόπον ἀκολουθοῦντα τῷ τοιούτῳ γυμναϲίῳ, καθ' ὃν εἰϲ ὄγ-
κον μείζονα τοῦ κατὰ φύϲιν ἐξαίρεται τὰ πεπονηκότα, καὶ τὸν ἕτερον, 
ὃν ὡϲ ἕνα γράφει, τῷ κοινῷ ϲυμπτώματι προϲέχων τὸν νοῦν, ὅπερ 
ἀντίκειται τῷ παρὰ φύϲιν ὄγκῳ. λεπτότεροι μὲν γὰρ ἐν τοῖϲ ἄλλοιϲ 
δύο κόποιϲ ἀποτελοῦνται καὶ προϲέτι γε τῇ τετάρτῃ διαθέϲει, περὶ ἧϲ 
ὁ λόγοϲ ϲυνέϲτηκεν. ἀλλ' οὐχ, ὥϲπερ ἓν κοινὸν ϲύμπτωμα τῶν τριῶν 
διαθέϲεών ἐϲτιν, οὕτω καὶ ἡ διάθεϲιϲ μία. κατὰ μὲν οὖν τὴν ἐπὶ τῇ 
τάϲει τῶν νευρωδῶν ϲωμάτων οὐ χρὴ λούειν θερμοτέρῳ τοῦ ϲυν-
ήθουϲ· οὕτω δὲ οὐδὲ κατὰ τὴν ἐπὶ τοῖϲ περιττώμαϲι· κατὰ δὲ τὴν 
ἄνευ τούτων ἰϲχνότητα ϲυμφέρει λούειν θερμοτέρῳ τοῦ ϲυμμέτρου· 
γίνεται γὰρ ἡ διάθεϲιϲ αὕτη, διαφορηθέντων ἐπὶ πλέον ἐν τοῖϲ γυ-
μναϲίοιϲ τῶν ϲωμάτων, οὕτωϲ ὡϲ ἐν ταῖϲ μακροτέραιϲ ἀϲιτίαιϲ εἴωθε 
ϲυμβαίνειν. ὥϲτε καὶ ἡ ἐπανόρθωϲιϲ αὐτῶν ἐν προϲθέϲει τε καὶ ἀναπλη-
ρώϲει τοῦ κενωθέντοϲ ἐϲτίν. οὐ δύναται δ' αὕτη γενέϲθαι τοῦ δέρ-
ματοϲ | ἀραιοῦ μένοντοϲ. ϲυναγαγεῖν οὖν αὐτὸ χρὴ καὶ πυκνῶϲαι καὶ 
ϲφίγξαι πρότερον, εἰ μέλλει τι τῆϲ δαψιλοῦϲ τροφῆϲ ὄφελοϲ ἔϲεϲθαι. 
ϲυνάγει δὲ καὶ ϲτεγνοῖ τό τε ψυχρὸν ὕδωρ καὶ τὸ ζέον. ἀλλ' ὑπὸ 
μὲν τοῦ ψυχροῦ κίνδυνοϲ βλαβῆναι τὸν ἄνθρωπον, ἀραιόν τε ἅμα καὶ 
κενὸν ἐπὶ τῷ πλήθει τῶν γυμναϲίων γεγενημένον· ὑπὸ δὲ τοῦ ζέον-
τοϲ βλάβη μὲν οὐδεμία, πυκνότηϲ δ' ἀϲφαλὴϲ ἐγγίνεται τῷ δέρματι, 
ϲυνεπιλαμβανούϲηϲ τι καὶ τῆϲ ἐγκαταλειπομένηϲ αὐτῷ θερμότητοϲ. 
ὅθεν οὐδὲ χρονίζειν ἐπὶ πλέον ἐν τῷ ψυχρῷ προϲήκει τὸν οὕτω λου-
ϲάμενον, ἀλλ', ὥϲπερ καὶ αὐτὸϲ ὁ <Θέων> τοῦτό γε παρετήρηϲεν ὀρθῶϲ, 
φυλακτέον ἐϲτὶ τὴν ἐν τῷ ψυχρῷ διατριβήν, ὡϲ τὴν ἐκ τῆϲ ζεϲτολου-
ϲίαϲ ἀναλύουϲαν ὠφέλειαν. ἡ δὲ αἰτία τοῦ ϲφαλῆναι τὸν <Θέωνα>, τὸ 
μιᾷ διαθέϲει ϲυμφέρον ὡϲ πάϲαιϲ ἁρμόττον γράφοντα, τῶν γυμναζο- 
μένων ὑπ' αὐτοῦ ϲωμάτων ἡ ἕξιϲ ἐϲτίν· ἀθλητὰϲ γὰρ ἐγύμναζε τοὺϲ 
μετὰ τὸ τέλειον γυμνάϲιον εἰϲ μὲν τὴν τετάρτην διάθεϲιν ἑτοίμωϲ 
ἐμπίπτονταϲ, εἰϲ δὲ τὴν τρίτην ϲπανιάκιϲ. ὅπερ οὖν ἐθεάϲατο πολ-
λάκιϲ, ὡϲ διηνεκὲϲ | ἔγραψεν. εἰ δέ γε κακοχύμουϲ ἢ καχέκταϲ ἢ ἀή-
θειϲ γυμναϲίων ἢ ἀϲθενεῖϲ ἢ μὴ νεανίϲκουϲ ἐγύμναζε, ϲπανιάκιϲ μὲν 
ἂν εἰϲ τὴν τοιαύτην διάθεϲιν ἐμπίπτονταϲ ἐθεάϲατο, μυριάκιϲ δ' εἰϲ 
τὰϲ ἄλλαϲ. ἢ τοῦτο μὲν ἴϲωϲ καὶ λέγειν περιττόν· αὐτὸϲ γὰρ ὁμολο-
γεῖ μετὰ τὰ καταϲκευαϲτικὰ γυμνάϲια χρῆϲθαι τῇ ζεϲτολουϲίᾳ· τὰ δὲ 
τοιαῦτα γυμνάϲια μόνοιϲ ἀθληταῖϲ ἐπιτηδεύεται. καίτοι φήϲει τιϲ, ὡϲ 
ἐκείνοιϲ μὲν ἑκουϲίωϲ καὶ κατὰ περίοδον, ἄλλοιϲ δὲ πολλοῖϲ ἢ δι' 
ἀνάγκην ἢ φιλονεικίαν ἤ τι τοιοῦτον ἕτερον. ἀλλ' ἐπί γε τῶν τοιού-
των ἐπὶ τοῖϲ ἀμέτροιϲ γυμναϲίοιϲ ἀνάγκη πρότερον ἢ καὶ μίαν ἢ καὶ 
πλείουϲ ϲυϲτῆναι κόπων διαθέϲειϲ. ὥϲτ' ἐν μόνοιϲ τοῖϲ εὐεκτικοῖϲ 
ϲώμαϲιν ἡ τετάρτη γίνεται διάθεϲιϲ, οἷάπέρ ἐϲτι τά τε τῶν καλῶϲ 
ἀγομένων ἀθλητῶν καὶ τοῦ νῦν ἡμῖν ἐν τῷ λόγῳ προκειμένου νεανίϲκου. 
καὶ εἴ τιϲ ἁπλῶϲ ἀποφαίνοιτο, μετὰ τὰ ϲφοδρότατα γυμνάϲια τὴν τοῦ 
θερμοτέρου λουτροῦ χρῆϲιν ἐπιτήδειον ὑπάρχειν, ἐπὶ μιᾶϲ μὲν ἀλη-
θεύϲει καταϲτάϲεωϲ, ἐπὶ τριῶν | δὲ ψεύϲεται. πολλὰ δὲ καὶ ἄλλα 
τοιαῦτα καθ' ὅλην τὴν ὑγιεινὴν πραγματείαν ἰατροῖϲ τε καὶ γυμνα-
ϲταῖϲ γέγραπται ψευδῆ. κεφάλαιον δ' αὐτῶν ἐϲτι παρὰ τὸ τῆϲ ῥήϲεωϲ 
ἀδιόριϲτον, ὅταν, ὅπερ ἐπὶ μιᾶϲ ἕκαϲτοϲ ἐθεάϲατο διαθέϲεωϲ, ἐπὶ πολ-
λῶν ἀναγράφῃ. 
  Καὶ μὲν δὴ καὶ πέμπτη τίϲ ἐϲτι διάθεϲιϲ ἐγγύϲ τι ταῖϲ προει-
ρημέναιϲ, ἣν ὀνομάζουϲι ϲτέγνωϲιν, ὑπὲρ ἧϲ, ἐπειδὰν ϲυμπεραίνωμεν 
τὸν ἐπὶ τοῖϲ κόποιϲ λόγον, ἐφεξῆϲ ἐρῶ. αἱ μὲν γὰρ ἁπλαῖ διαφοραὶ 
τρεῖϲ αὐτῶν εἰϲιν, ὑπὲρ ὧν ἤδη μοι λέλεκται· κατὰ ϲύνδυο δὲ λαμ-
βανομένων ἄλλαι γίνονται τρεῖϲ· ἑβδόμη δ' ἐπὶ πάϲαιϲ ἐϲτὶν ἡ τῶν 
τριῶν ἅμα ϲυνερχομένων. ἡ μὲν δὴ διάγνωϲιϲ αὐτῶν ἐϲτιν ἀπὸ τοῦ 
ϲυνδυάζεϲθαι τὰ γνωρίϲματα, ϲκοπὸϲ δὲ τῆϲ ἐπανορθώϲεωϲ ὁ μὲν 
κοινὸϲ ἁπαϲῶν ἀποβλέποντα πρὸϲ τὸ ἐπικρατοῦν μηδὲ τοῦ λοιποῦ 
παντάπαϲιν ἀμελεῖν, ὁ δ' ἴδιοϲ ἐπὶ τῷ κοινῷ κατὰ τὰϲ ἐν μέρει διαθέϲειϲ 
λαμβάνεται. πάϲαϲ μὲν οὖν ἐπέρχεϲθαι τὰϲ ϲυζυγίαϲ μακρόν, ἕνεκα δὲ 
ϲαφηνείαϲ ἐπὶ | μιᾶϲ ὡϲ παραδείγματοϲ ὁ λόγοϲ περανθήϲεται. ἐὰν 
τοίνυν ὄγκοϲ τε ἅμα περὶ τοὺϲ μῦϲ ὑπάρχῃ καὶ τεθλάϲθαι δοκῶϲιν 
αὐτοὶ καὶ ἢ ἑλκώδηϲ αἴϲθηϲιϲ ἢ φλεγμονώδηϲ κόποϲ ἅμα τῷ περιττω- 
ματικῷ κατειλήφῃ τὸν ἄνθρωπον, ἡ ἀποθεραπεία γενήϲεται ϲτοχαζο-
μένη μὲν ἀμφοῖν, ἀλλὰ μᾶλλον τοῦ μείζονοϲ. οὐχ ἁπλῆ δ' ἐν ἅπαϲι 
τοῖϲ οὖϲιν ἡ τοῦ μείζονοϲ φύϲιϲ, ἀλλ' ἡ μὲν κατὰ δύναμίν τε καὶ τὸ 
οἷον ἀξίωμα τοῦ πράγματοϲ, ἡ δὲ κατὰ τὴν οἰκείαν οὐϲίαν. ἀξιώματι 
μὲν οὖν καὶ δυνάμει μείζων ἐϲτὶν ὁ φλεγμονώδηϲ κόποϲ τοῦ περιττω-
ματικοῦ· κατὰ δὲ τὴν οἰκείαν οὐϲίαν ἑκάτεροϲ αὐτῶν οὕτω δύναται 
γενέϲθαι μέγαϲ τε καὶ μικρόϲ, ὡϲ εἰ καὶ κατὰ μόναϲ ἑκάτεροϲ ἦν. εἰ 
μὲν οὖν ἴϲον ἐξειϲτήκει τοῦ κατὰ φύϲιν ἑκάτεροϲ, ὁ φλεγμονώδηϲ ἐφ' 
ἑαυτὸν ἐπιϲπάϲεται τὸ κῦροϲ τῆϲ θεραπείαϲ, ἐπικρατῶν γε κατὰ δύ-
ναμιν· ἂν δ' ὀλίγιϲτον μὲν ὁ φλεγμονώδηϲ, πλεῖϲτον δ' ὁ ἑλκώδηϲ 
ἀποκεχωρήκῃ τοῦ κατὰ φύϲιν, ἐπιϲκεπτέον, εἴτε τοϲοῦτον ὑπερέχει 
κατὰ τὸ μέγεθοϲ ὁ ἑλκώδηϲ, ὅϲον ὁ φλεγμονώδηϲ | κατὰ δύναμιν, ἢ 
ἔλαττον ἢ μεῖζον, καὶ οὕτωϲ ἐξευρίϲκειν τὸν ἐπικρατοῦντα· κἂν ἰϲο-
ϲθενεῖϲ δέ ποτε φαίνωνται, πρὸϲ ἀμφοτέρουϲ ὁμοίωϲ ἀποβλεπτέον. 
αὕτη μὲν οὖν ἡ μέθοδοϲ ἔϲτω ϲοι κοινὴ παϲῶν τῶν ἐπιπεπλεγμένων 
διαθέϲεων. ὥϲπερ δ' οἱ κόποι τρεῖϲ ὄντεϲ, εἶτ' ἀλλήλοιϲ ἐπιπλεκόμε-
νοι τέτταραϲ ποιοῦϲι τὰϲ ϲυζυγίαϲ, οὕτωϲ, εἰ καὶ τὴν τετάρτην αὐτοῖϲ 
ἐπιπλέξειέ τιϲ διάθεϲιν, αἱ ϲυζυγίαι πολὺ πλείουϲ γενήϲονται. μάθοιϲ 
δ' ἂν ἐναργῶϲ, ὃ λέγομεν, ἐπὶ διαγράμματοϲ. ἔϲτω δ' ἐν αὐτῷ πρώτη 
μὲν διάθεϲιϲ ἡ ἑλκώδηϲ· δευτέρα δὲ ἡ τονώδηϲ· τρίτη δ' ἡ φλεγμο-
νώδηϲ· τετάρτη δ' ἡ τῆϲ ἰϲχνότητοϲ. ἢ τοίνυν ἡ πρώτη μετὰ τῆϲ 
δευτέραϲ ϲυϲτήϲεται διαθέϲεωϲ ἢ μετὰ τῆϲ τρίτηϲ ἢ μετὰ τῆϲ τετάρ-
τηϲ· ἢ πάλιν ἡ δευτέρα μετὰ τῆϲ τρίτηϲ ἢ τῆϲ τετάρτηϲ· ἢ πάλιν 
ἡ τρίτη μετὰ τῆϲ τετάρτηϲ. ὥϲτ' εἶναι τὰϲ πάϲαϲ ἓξ ϲυζυγίαϲ, ἀνὰ 
ϲύνδυο λαμβανομένων τῶν διαθέϲεων, ἄλλαϲ δὲ τέτταραϲ, ὅταν ἅμα 
τρεῖϲ ἐπιπλέκωνται διαθέϲειϲ ἀλλήλαιϲ. ἤτοι γὰρ ἡ πρώτη μετὰ τῆϲ 
δευτέραϲ 〈τε〉 καὶ τρίτηϲ ἢ μετὰ τῆϲ δευτέραϲ τε καὶ τετάρτηϲ ἢ μετὰ 
τῆϲ τρίτηϲ τε καὶ τετάρτηϲ | ϲυϲτήϲεται· ἢ πάλιν ἡ δευτέρα μετὰ τῆϲ 
τρίτηϲ τε καὶ τετάρτηϲ. ὑϲτάτη δὲ παϲῶν ἐπιπεπλεγμένη διάθεϲιϲ 
ἔϲται τῶν τεττάρων ἅμα διαθέϲεων ἀλλήλαιϲ μιγνυμένων. ὥϲτ' εἶναι 
τὰϲ πάϲαϲ ἕνδεκα τὸν ἀριθμόν. ἦϲαν δέ γε καὶ αἱ τῶν ἁπλῶν τέτ-
ταρεϲ. γενήϲονται τοίνυν αἱ ϲύμπαϲαι πεντεκαίδεκα· 
      α ἑλκώδηϲ        <αβ, αγ, αδ, βγ, βδ, γδ> 
      β τονώδηϲ        <αβγ, αβδ, αγδ, βγδ> 
      γ φλεγμονώδηϲ    <αβγδ> 
      δ ἰϲχνότηϲ 
εἰ δὲ καὶ τὰϲ τῆϲ ϲτεγνώϲεωϲ διαφορὰϲ ἐπιπλέκοιϲ ἀλλήλαιϲ τε καὶ ταῖϲ  
πεντεκαίδεκα, παμπληθεῖϲ ἑτέραϲ ἐργάϲῃ ϲυζυγίαϲ. εἰ δὲ καὶ τὰϲ τῆϲ 
ἀπεψίαϲ αὐταῖϲ ἢ τὰϲ ἐπὶ τοῖϲ ἀφροδιϲίοιϲ ἢ ταῖϲ ἐγκαύϲεϲιν ἢ ταῖϲ 
ἀγρυπνίαιϲ ἢ ταῖϲ λύπαιϲ ἐπιπλέξειαϲ καταϲτάϲειϲ τοῦ ϲώματοϲ, οὐδ' 
ἀριθμηθῆναι ῥᾳδίωϲ ἅπαϲαι δυνήϲονται. καὶ οὔπω λέγω τὰϲ τῆϲ πλη-
θώραϲ ἢ κακοχυμίαϲ ἢ ἐπιϲχέϲεωϲ γαϲτρὸϲ ἢ διαρροίαϲ ἢ ἐμέτων ἢ βάρουϲ 
κεφαλῆϲ ἤ τινοϲ ἄλλου μέρουϲ ἢ ὅλωϲ ὅϲαι κατά τι ϲύμπτωμα ϲυνί-
ϲτανται· λεχθήϲεται γὰρ αὖθιϲ ὑπὲρ τῶν τοιούτων ἁπάντων. ἀλλὰ 
νῦν γε τούτου χάριν ἐπεμνήϲθην αὐτῶν ὑπὲρ τοῦ δεῖξαι | τὸ πλῆθοϲ 
τῶν ἐπιπλοκῶν ὁπόϲον ἐϲτί. θαυμάϲαι γὰρ οἶμαί τινα τοὺϲ ἐπὶ τοῖϲ 
ἀθροίϲμαϲιν αὐτῶν, ἃϲ ὀνομάζουϲι ϲυνδρομάϲ, ἤτοι θεραπείαν ἢ πρό-
γνωϲιν τῶν ἀποβηϲομένων ἐπαγγελλομένουϲ τετηρηκέναι. καθ' ἕνα 
γὰρ τρόπον οἷόν τ' ἐϲτὶ καὶ προγνῶναί τι καὶ θεραπεῦϲαι δεόντωϲ, 
ὡϲ <Ἱπποκράτηϲ> ἐδίδαξεν, ἑκάϲτου τῶν ἁπλῶν πραγμάτων ἀξιῶν 
ἐπίϲταϲθαι τὴν δύναμιν, ὡϲ ἐγὼ νῦν ἐπέδειξα περὶ τῶν τεττάρων δια-
θέϲεων. εἰ μὲν γὰρ ἑκάϲτη καθ' ἑαυτὴν ϲυϲταίη, τὴν ἐπανόρθωϲιν 
ἁπλῆν ἐνδείξεται, μιχθεῖϲα δ' ἑτέρᾳ, κατὰ τὴν ὀλίγον ἔμπροϲθεν εἰ-
ρημένην μέθοδον ὑπὲρ ἁπαϲῶν τῶν ἐπιπεπλεγμένων διαθέϲεων. 
  Ὁπότ' οὖν τοῦτ' ἔχον οὕτω φαίνεται, ἰτέον αὖθιϲ ἐπὶ τὰϲ 
ἁπλᾶϲ διαθέϲειϲ, ὧν ἐφεξῆϲ ταῖϲ εἰρημέναιϲ ἦϲαν αἱ κατὰ τὴν ϲτέ-
γνωϲιν· οὕτω δ' ὀνομάζω τὴν βλάβην τῶν πόρων, ἐφ' ᾗ κωλύεται 
διαφορεῖϲθαι τὰ περιττώματα. γίνεται δ' αὕτη δι' ἔμφραξιν ἢ πύκνω-
ϲιν, ἣν δὴ καὶ μύϲιν ὀνομάζουϲι τῶν πόρων. ἔμφραξιϲ μὲν οὖν ὑπὸ 
γλίϲχρων ἢ | παχέων γίνεται περιττωμάτων ἀθροώτερον ὁρμηϲάντων 
ἐπὶ τὸ δέρμα, πύκνωϲιϲ δὲ ὑπό τε τῶν ϲτυφόντων καὶ ψυχόντων. 
ἀλλ' ἐμφράξει μὲν ἁλῶναι τὸ προκείμενον ἐν τῷ λόγῳ ϲῶμα, κατὰ τὴν 
εἰρημένην ἐπιμέλειαν ἀγόμενον, οὐκ ἐγχωρεῖ, πυκνωθῆναι δὲ δύναταί 
ποτε διά τε κρύοϲ καρτερὸν καὶ λουτρὸν ϲτυπτηριῶδεϲ. ἐγχωρεῖ δέ 
ποτε καὶ μετὰ βαλανεῖον ἢ ἱδρῶτα καὶ ἄλλωϲ ἀραιοῦ τοῦ δέρματοϲ 
ἔκ τινοϲ ἑτέραϲ αἰτίαϲ γενομένου καταπνεύϲαϲαν αὔραν ἔμψυξίν τέ 
τινα καὶ πύκνωϲιν ἀποτελέϲαι. διαγινώϲκεται μὲν οὖν ἡ εἰρημένη διά-
θεϲιϲ εὐθὺϲ μὲν ἀποδύντων ἀχροίᾳ τε λευκῇ καὶ ϲκληρότητι καὶ 
πυκνώϲει τοῦ δέρματοϲ, κατὰ δὲ τὸ γυμνάζεϲθαι τῷ δυϲεκθερμάντῳ. 
οὔτε γὰρ ἱδροῦϲιν ὁμοίωϲ ὡϲ πρόϲθεν οὔτ' εὐχροοῦϲιν, ἀλλ' εἰ καὶ 
βιάϲαιντο τῇ εὐτονίᾳ τῶν γυμναϲίων ἱδρῶτόϲ τι προκαλέϲαϲθαι, καὶ 
μείων οὗτοϲ γίνεται τοῦ ϲυνήθουϲ καὶ ψυχρότεροϲ καὶ ἧττον ἀτμώδηϲ.  
  ἡ δ' ἴαϲιϲ τῆϲ τοιαύτηϲ διαθέϲεωϲ θέρμανϲίϲ ἐϲτιν· ἐναντίον γὰρ 
τοῦτο τῇ ψύξει. ϲυντονω|τέροιϲ τε οὖν γυμναϲίοιϲ χρηϲτέον ἐϲτὶ καὶ 
βαλανείοιϲ θερμοτέροιϲ. ἄμεινον δὲ καὶ καλινδεῖϲθαι κατὰ τὸν πρῶτον 
οἶκον ἐπὶ ἐλαίου λιπαρῶϲ. ἔϲτω δὲ καὶ τὸ ἔλαιον τῶν χαλαϲτικῶν, 
οἷόνπέρ ἐϲτιν ἐν Ἰταλίᾳ τὸ Ϲαβῖνον· ἄμεινον δ' ἐπὶ τῶν τοιούτων 
διαθέϲεων ἐτῶν εἶναι δύο ἢ τριῶν αὐτό· καὶ γὰρ λεπτομερέϲτερον 
τοῦτο καὶ θερμότερον. ἡ δὲ ἐν τῇ ψυχρᾷ κολυμβήθρᾳ διατριβὴ μὴ 
πολυχρόνιοϲ γινέϲθω, μηδ' αὐτὸ τὸ ὕδωρ ἄγαν ἔϲτω ψυχρόν. ἐνδύε-
ϲθαι δὲ μέλλοντεϲ ἀλειφέϲθωϲάν τινι τῶν μετρίωϲ θαλπόντων, ἐλαίων 
μέν, ὅϲα γε κατ' Αἴγυπτόν εἰϲι, κικίνῳ καὶ ῥαφανίνῳ, κατὰ δὲ τὴν 
ἄλλην οἰκουμένην τῷ γλυκεῖ καὶ λεπτομερεῖ καὶ μετρίωϲ παλαιῷ, 
μύροιϲ δὲ Ϲουϲίνῳ τε καὶ γλευκίνῳ καὶ ἰρίνῳ καὶ ἀμαρακίνῳ καὶ 
Κομμαγηνῷ. τὸ μὲν δὴ γλεύκινον ἄκοπον ἀκριβῶϲ ἐϲτιν καὶ χαλαϲτι-
κόν, ὥϲτε καὶ τοῖϲ ἰϲχυρῶϲ κοπωθεῖϲιν ἐπιτήδειον ὑπάρχει· βραχεῖ 
δὲ αὐτοῦ τὸ Ϲούϲινον θερμότερόν ἐϲτι καὶ μαλακτικώτερον· ἴρινον 
δὲ καὶ ἀμαράκινον καὶ Κομμαγηνὸν ἱκανώτερον τούτων θερμῆναι, ὥϲτε 
καὶ ταῖϲ καλουμέναιϲ ἰδίωϲ ψύξεϲι χρήϲιμα | τετύχηκεν ὄντα. τὰϲ μέν-
τοι πυκνώϲειϲ τοῦ δέρματοϲ αὐτάρκωϲ ἰᾶται καὶ τὸ ἀνήθινον ἔλαιον, 
καὶ μάλιϲτ' εἰ χλωρὸν εἴη τὸ ἄνηθον. ἁρμόττει δὲ ταῖϲ τοιαύταιϲ δια-
θέϲεϲιν, ὥϲπερ οὖν καὶ τοῖϲ ἰϲχυροῖϲ κόποιϲ, τὸ διὰ τοῦ ϲπέρματοϲ 
τῆϲ ἐλάτηϲ ἄκοπον· εἰρήϲεται δὲ ἐν τοῖϲ ἐφεξῆϲ ὅπωϲ χρὴ ϲκευάζειν 
αὐτό. νυνὶ μὲν γάρ μοι δοκῶ καὶ ταῦτα περαιτέρω τῆϲ ὑποθέϲεωϲ 
εἰρηκέναι. τῷ γὰρ ἄριϲτα κατεϲκευαϲμένῳ τὸ ϲῶμα καὶ βίον ἐλεύ-
θερον ἐπανῃρημένῳ καὶ μηδὲν αὐτῷ πλημμελοῦντι καὶ τὸν ἐπιϲτα-
τοῦντα τῆϲ ὑγείαϲ ἄριϲτον ἔχοντι τὰϲ νοϲωδεϲτέραϲ διαθέϲειϲ οὐ πάνυ 
τι ϲυμπίπτειν εἰκόϲ. 
  Ἐπανέλθωμεν οὖν αὖθιϲ ἐπὶ τὴν ἐξ ἀρχῆϲ ὑπόθεϲιν καὶ παρα-
λιπόντεϲ ἐκκαύϲειϲ καὶ ψύξειϲ καὶ ἀπεψίαϲ καὶ διαρροίαϲ ὅϲα τ' ἄλλα 
τοιαῦτα (βέλτιον γὰρ ἀναβαλέϲθαι ϲύμπαντα ταῦτα εἰϲ ἕνα λόγον, 
τὸν περὶ τῶν νοϲωδῶν ϲυμπτωμάτων ἐπιγραφηϲόμενον) ἐν τῷ παρόντι 
περὶ τῶν ἐπ' ἀφροδιϲίοιϲ γυμναϲίων ἐπιϲκεψώμεθα. καὶ γὰρ δια-
πεφώνηταί πωϲ ὑπὲρ αὐτῶν, ἐνίων μὲν οἰομένων οὕτω χρῆναι γυ-
μνάζειν ἐπ' αὐτοῖϲ ὡϲ κατὰ τὸ καλούμενον | ἀποθεραπευτικόν, ἐνίων 
δὲ ὡϲ κατὰ τὸ παραϲκευαϲτικόν. ἔϲτι δὲ δήπου τὸ παραϲκευαϲτικὸν  
γυμνάϲιον ἐν μὲν τῇ ποϲότητι τῶν κινήϲεων ἔλαττον τοῦ ϲυμμέτρου, 
κατὰ δὲ τὴν ποιότητα ϲυντονώτερόν τε καὶ ὀξύτερον. οἱ μὲν οὖν 
ἀποθεραπεύειν ἀξιοῦντεϲ, ὥϲπερ τοὺϲ ἀπὸ καμάτου, τήν τε κατάλυϲιν 
τῆϲ δυνάμεωϲ ὑφορῶνται καὶ τὴν ξηρότητα τοῦ ϲώματοϲ (ἄμφω γὰρ 
ταῦτα πάϲχομεν ἐπ' ἀφροδιϲίοιϲ τε καὶ πλήθει τῶν γυμναϲίων), οἱ δὲ 
τῷ παραϲκευαϲτικῷ χρῆϲθαι γυμναϲίῳ, τὴν ἀραιότητά τε καὶ τὸ 
εὐίδρωτον, ἅπερ ἐπιτείνεϲθαι μὲν ὑπὸ τῶν ἀποθεραπευτικῶν, ἐπανορ-
θοῦϲθαι δ' ὑπὸ τῶν παραϲκευαϲτικῶν. ἐγὼ δ' ἑκατέρουϲ ἐπαινέϲαϲ, 
ὡϲ ἑωρακόταϲ ἐκ μέρουϲ τἀληθέϲ, ἐϲ ταὐτὸν ϲυνθήϲω τὰϲ δόξαϲ αὐ-
τῶν. ὅτι μὲν γὰρ ἀναρρῶϲαί τε χρὴ τὴν δύναμιν καὶ ϲφίγξαι τὴν 
ἀραιότητα καὶ μὴ παραυξῆϲαι τὴν ξηρότητα, ϲυγχωρήϲουϲιν ἑκάτεροι. 
λείπει δ' αὖ εἷϲ διοριϲμὸϲ ἀμφοτέροιϲ, ὥϲπερ ἐν ταῖϲ ἐπιπεπλεγμέναιϲ 
ἁπάϲαιϲ διαθέϲεϲιν ὑφ' ἡμῶν ἔμπροϲθεν εἴρηται, ῥηθήϲεται δὲ καὶ νῦν 
οὐδὲν ἧττον. 
  ἐπειδὰν γὰρ ἐϲ ταὐτὸν ϲυνέλθωϲι πλείουϲ διαθέϲειϲ, | εἰ μὲν ἕνα τρό-
πον ἐνδείκνυται θεραπείαϲ, ἐπιτείνεϲθαι χρὴ τὸν τρόπον 〈μᾶλλον〉 ἤπερ 
εἰ κατὰ μόναϲ ἑκάϲτη τῶν διαθέϲεων ἦν, εἰ δ' ἐναντιούμεναι, κατὰ τὴν 
ἐπικρατοῦϲαν διάθεϲιν ἐπανορθωτέον ἐϲτὶ πρότερον, οὐδὲ τῶν ἄλλων 
ἀμελοῦνταϲ τὸ ϲύμπαν. ὅϲοι μὲν οὖν ἤτοι δι' ἡλικίαν ἢ καὶ ἄλλωϲ 
ἀϲθενεῖϲ ὑπάρχοντεϲ ἀφροδιϲίοιϲ ἐχρήϲαντο, τούτοιϲ μὲν ἀναγκαῖόν 
ἐϲτιν ἐπικρατεῖν τὴν ἀρρωϲτίαν τῆϲ δυνάμεωϲ· ὅϲοι δ' ἰϲχυροί τε καὶ 
νέοι, καθάπερ ὁ νῦν ὑποκείμενοϲ ἐν τῷ λόγῳ νεανίϲκοϲ, ἐν τούτοιϲ 
ἡ τοῦ ϲώματοϲ ἕξιϲ εἰϲ ἀραιότητα πλέον ἤπερ ἡ δύναμιϲ εἰϲ ἀρρω-
ϲτίαν ἀλλοιοῦται. καὶ τοίνυν ἡ ἐπανόρθωϲιϲ οὐ διὰ τῶν ἀραιούντων, 
οἷόν ἐϲτι τὸ ἀποθεραπευτικὸν γυμνάϲιον, ἀλλὰ διὰ τῶν ϲυναγόντων 
τε καὶ ϲφιγγόντων, ὁποῖόν ἐϲτι τὸ παραϲκευαϲτικόν, ἐν τοῖϲ τοιού-
τοιϲ γίνεται ϲώμαϲιν. εἰ δὲ δὴ καὶ ψύξιϲ τιϲ ἐπὶ τοῖϲ ἀφροδιϲίοιϲ ἐγ-
γίνεται τοῖϲ ϲώμαϲι, καὶ κατὰ τοῦτ' ἂν εἴη τῷ παραϲκευαϲτικῷ γυ-
μναϲίῳ χρηϲτέον· ἐπεγείρει γὰρ ἐκεῖνο τὴν θερμότητα τῷ τε τῶν 
κινήϲεων ὀξεῖ καὶ ϲυντόνῳ καὶ τῷ ϲυνάγειν καὶ ϲφίγγειν τὴν ἕξιν. 
ὅτι δὲ τὴν ἀραιότητα τοῦτο μόνον τῶν γυμνα|ϲίων ἰᾶται, πρὸϲ ἁπάν-
των ὡμολόγηται τῶν γυμναϲτῶν, ὑπὸ τῆϲ πείραϲ δεδιδαγμένων. ὥϲτ' 
οὐδὲν ἂν εἴη βέλτιον εἰϲ τὰ παρόντα τοῦ τοιούτου γυμναϲίου. τῆϲ  
δὲ ὥραϲ τοῦ ἔτουϲ ἐπιτρεπούϲηϲ οὐδὲ τῆϲ ψυχρολουϲίαϲ ἀφεκτέον 
ἐϲτίν. ἐδέϲματα δὲ τῷ πλήθει μὲν ἐλάττω, τῇ ποιότητι δὲ ὑγρό-
τερα δοτέον, ἵνα καὶ πέψῃ καλῶϲ αὐτὰ καὶ τὴν ἐκ τῶν ἀφροδιϲίων 
ἐπανορθώϲηται ξηρότητα. χρὴ δ' οὐδὲ ψυχρότερα τὴν κρᾶϲιν, ἀλλ' 
ἤτοι τῆϲ μέϲηϲ ἰδέαϲ ἢ τῶν θερμοτέρων ὑπάρχειν αὐτά. διότι γὰρ 
ἐξ ἀφροδιϲίων ἀραιότερον καὶ ψυχρότερον ἅμα καὶ ἀϲθενέϲτερον καὶ 
ξηρότερον ἀποτελεῖται τὸ ϲῶμα, χρὴ δήπου τὰ πυκνοῦντα καὶ θερ-
μαίνοντα καὶ ὑγραίνοντα καὶ τὴν δύναμιν ἀναρρωννύντα προϲφέρεϲθαι, 
καὶ τούτουϲ εἶναι τοὺϲ ϲκοποὺϲ ἐπ' αὐτοῖϲ. ὅτι δὲ αὕτη δύναμίϲ ἐϲτιν 
τῶν ἀφροδιϲίων, οὐ τοῦ νῦν ἐνεϲτῶτοϲ λόγου· προὔκειτο γὰρ ἐν 
αὐτῷ διελθεῖν, ὅπωϲ ἂν κάλλιϲτα γυμνάζοιτο τὸ προκείμενον ϲῶμα 
μετὰ τὴν τῶν ἀφροδιϲίων χρῆϲιν, ὅπερ οὐκ ἠδύνατο περανθῆναι κα-
λῶϲ ἄνευ τοῦ προλαβεῖν ἐξ ὑποθέϲεωϲ, ὁποία τίϲ ἐϲτιν ἡ ἐν τῷ ϲώ-
ματι | γινομένη διάθεϲιϲ ἐπὶ τοῖϲ ἀφροδιϲίοιϲ. ἀλλὰ νῦν μὲν ἐξ ὑπο-
θέϲεωϲ, αὖθιϲ δὲ μετ' ἀποδείξεωϲ εἰρήϲεται, τίϲ τε ἡ δύναμιϲ αὐτῶν 
ἐϲτι καὶ εἰ χρηϲτέον ὅλωϲ ἢ μὴ καὶ τίνεϲ αὐτῶν ὠφέλειαι καὶ βλάβαι 
κατά τε τὰϲ τοῦ ϲώματοϲ διαθέϲειϲ εἰϲὶ καὶ τὰϲ ὥραϲ τοῦ ἔτουϲ καὶ 
τὰϲ χώραϲ ὅϲα τ' ἄλλα τοιαῦτα χρὴ προϲδιορίζεϲθαι. 
  Μετὰ μὲν δὴ τὴν τῶν ἀφροδιϲίων χρῆϲιν εἶδοϲ ἔϲτω γυμνα-
ϲίου τὸ παραϲκευαϲτικὸν ὀνομαζόμενον, ἀγρυπνίαϲ δὲ προϲγινομένηϲ 
ἢ λύπηϲ ἢ ἀμφοτέρων τὸ ἀποθεραπευτικόν, ὅταν γε χωρὶϲ ἀπεψίαϲ 
γεννηθῶϲιν· ἐπὶ γὰρ ταῖϲ ἀπεψίαιϲ οὐδ' ὅλωϲ γυμναϲτέον. ὅτι δὲ τὸ 
ἀποθεραπευτικὸν γυμνάϲιον ἐπὶ λύπαιϲ τε καὶ ἀγρυπνίαιϲ ἁρμόττει, 
δηλοῖ μὲν καὶ ἡ πεῖρα· φαίνονται γὰρ ὑπὸ τῶν ἄλλων γυμναϲίων 
βλαπτόμενοι, πρὸϲ τῷ μηδ' ἀνέχεϲθαι τῶν ἐπιταττόντων, εἰ τύχοιεν 
ἔτι λυπούμενοι. δηλοῖ δ' οὐχ ἧττον τῆϲ πείραϲ καὶ ὁ λόγοϲ· ἐπειδὴ 
γὰρ ἐπ' ἀγρυπνίαιϲ τε καὶ λύπαιϲ ὁρῶνται λεπτότεροί τε καὶ αὐχμη-
ρότεροι καὶ | δυϲήκοοι γινόμενοι, ξηρότερον ἡγητέον αὐτοῖϲ εἶναι τὸ 
ϲῶμα. τὰϲ δὲ τοιαύταϲ διαθέϲειϲ αἵ τε μαλακώτεραι τρίψειϲ ἐξιῶνται 
ϲὺν ἐλαίῳ πλείονι γινόμεναι καὶ λουτροῖϲ εὐκράτοιϲ αἵ τε κινήϲειϲ αἱ 
βραδύτεραι καὶ χωρὶϲ ἰϲχυροτέραϲ τάϲεωϲ ἀναπαύϲεϲι πλείοϲι διειλημ-
μέναι. τύποϲ δ' ἦν οὗτοϲ ἀποθεραπευτικοῦ γυμναϲίου. κατὰ δὲ τὸν 
αὐτὸν τρόπον καὶ τὰϲ ἐπὶ θυμοῖϲ ἢ δι' ἔνδειαν ποτοῦ γινομέναϲ ξη-
ρότηταϲ ἐπανορθωτέον ἐϲτίν. ἐναντίωϲ δὲ τοῖϲ εἰρημένοιϲ ἐπανορ- 
θοῦϲθαι χρὴ τὰϲ κατὰ ταύτην τὴν ἕξιν ὑγρότηταϲ, εἴτε διὰ πόμα πλέον 
εἴτε δι' ἄλλην τινὰ πρόφαϲιν ἐγένοντο. ϲκοπὸϲ γὰρ οὖν δὴ καὶ τῶν 
τοιούτων διαθέϲεών ἐϲτιν ἡ ξήρανϲιϲ. ἀλλὰ τοῦτο μὲν ἁπαϲῶν κοινόν, 
ἴδιον δ' ἑκάϲτηϲ ἐν ταῖϲ κατὰ μέροϲ διαφοραῖϲ. εἰ μὲν οὖν ἐπ' ἀργίᾳ 
πλείονι καὶ ταῖϲ τῶν ὑγραινόντων ἐδεϲμάτων ἀμέτροιϲ τε καὶ ἀκαί-
ροιϲ χρήϲεϲιν ὑγρότηϲ ἐγένετο, μακροτέραϲ δεῖται τῆϲ ἐπανορθώϲεωϲ· 
εἰ δ' ἐπὶ ποτῷ πλείονι κατὰ τὴν προτεραίαν ἡμέραν γεγονότι χωρὶϲ 
τοῦ πεπονθέναι τι τὴν κεφαλὴν ἢ τὸ ϲτόμα τῆϲ κοιλίαϲ, ἐν μιᾷ δυ-
νατὸν ἡμέρᾳ | τελέωϲ ἐξιάϲαϲθαι πλεονάϲανταϲ μὲν ἐν ταῖϲ ξηραῖϲ 
τρίψεϲι, γυμνάϲανταϲ δ' ὀξύτερον, ἐλάττονι δὲ ποτῷ χρηϲαμένουϲ 
ἐδέϲμαϲί τε ξηραντικωτέροιϲ. ὡϲ, ὅϲαι γε μετὰ τοῦ τὴν κεφαλὴν ἢ τὸν 
ϲτόμαχον ἀπολαῦϲαί τι τῆϲ ἐξ οἴνου βλάβηϲ ὑγρότητέϲ εἰϲι κατὰ τὸ 
ϲῶμα περιτταί, τοῦ νῦν ἐνεϲτῶτοϲ οὐ δέονται λόγου· ῥηθήϲεται γὰρ 
ὑπὲρ αὐτῶν ἐν τοῖϲ περὶ τῶν νοϲωδῶν ϲυμπτωμάτων. αἱ δ' ἐπ' ἀρ-
γίᾳ πάνυ μακροτέρᾳ τὴν ἀρχὴν μὲν οὐδ' ἂν γένοιντό ποτε κατὰ 
τὴν προκειμένην διάθεϲιν, ὥϲπερ οὐδ' αἱ διὰ πλῆθοϲ ἐδεϲμάτων 
ὑγρῶν τὴν φύϲιν, οἷαίπερ αἱ πλεῖϲται τῶν ὀπωρῶν εἰϲι καὶ τῶν λα-
χάνων ὅϲα μὴ δριμέα· γενομέναϲ δ' αὐτὰϲ ἀθρόον μὲν οὐχ οἷόν τε 
θεραπεύειν· εἰ γὰρ εἰϲ τοϲοῦτον πονήϲειεν ὁ ἄνθρωποϲ, ὡϲ αὐτάρ-
κωϲ ξηρᾶναι τὴν ἕξιν, ἁλώϲεται κόπῳ καὶ πυρέξει πυρετὸν μὲν ἐφή-
μερον πάντωϲ, ἂν δὲ καὶ μοχθηραὶ τύχωϲιν αἱ ὑγρότητεϲ ὑπάρχουϲαι, 
πλειόνων ἡμερῶν· ἐν χρόνῳ δ' ἂν ἐπανορθωθεῖεν, ὡϲ ὕϲτερον εἰρή-
ϲεται κατ' ἐκεῖνον τὸν λόγον, ἐν ᾧ τὰϲ μοχθηρὰϲ κράϲειϲ ἐπὶ τὸ βέλ-
τιον ἀλλοιοῦμεν. ὁμοία γὰρ ἡ πρόνοια τῶν ἐπικτήτων δια|θέϲεών 
ἐϲτι καὶ τῶν φυϲικῶν δυϲκραϲιῶν, ὥϲτ' οὐδὲν χρὴ τό γε νῦν εἶναι 
περὶ αὐτῶν διεξέρχεϲθαι. 
  Λείπεται οὖν ἔτι περὶ τῶν ἑωθινῶν τε καὶ κατὰ τὴν ἑϲπέραν 
τρίψεων διελθεῖν, οὐ μὰ Δία οὕτωϲ, ὥϲ φαϲιν ἀποκρίναϲθαι <Κόιντον> 
ἐρομένῳ τινὶ γυμναϲτῇ, τίνα δύναμιν ἔχει τὸ ὑποϲυγχρίεϲθαι, φάμενον 
ἀφανίζειν τὰ ἱμάτια. τούτοιϲ γὰρ τοῖϲ ὀνόμαϲιν, οἷϲ ἐγὼ νῦν ἐχρη-
ϲάμην, ἐρέϲθαι τε λέγουϲι τὸν γυμναϲτὴν ἀποκρίναϲθαί τε τὸν <Κόιν-
τον>. ὅμοιόν τι τοῦ <Κοίντου> περιφέρεται ἀπόφθεγμα τό τε περὶ 
τῶν οὔρων, ὡϲ γναφέωϲ ἐϲτὶ καταμανθάνειν αὐτά, καὶ τὸ περὶ θερ- 
μοῦ, ψυχροῦ, ξηροῦ καὶ ὑγροῦ, διότι βαλανέων ἐϲτὶν ὀνόματα ταῦτα. 
ἃ ἐγὼ μὲν οὐκ ἂν πειϲθείην, μὴ ὅτι <Κόιντον>, ἀλλ' οὐδὲ τῶν ἀπὸ 
<Θεϲϲαλοῦ> τινα φθέγξαϲθαι· βωμολοχικὰ γὰρ ἅπαντ' ἐϲτὶ τὰ τοιαῦτα 
κομψεύματα καὶ οὐδαμῶϲ ἀνδρὶ προϲήκοντα ϲεμνῆϲ οὕτω τέχνηϲ ἐπι-
ϲτήμονι. 
  βέλτιον οὖν ὑπὲρ μὲν τῆϲ ἑωθινῆϲ ἀνατρίψεωϲ ὧδέ πωϲ ϲκοπεῖ-
ϲθαι κατά γε τὸ προκείμενον ἐν τῷ νῦν ἐνεϲτῶτι λόγῳ ϲῶμα. τουτὶ 
γὰρ ἤτοι | παντάπαϲιν ἄμεμπτόν ἐϲτι μετὰ τοὺϲ ὕπνουϲ ἤ τινι τῶν 
κοπωδῶν ἐνέχεται διαθέϲεων ἢ καὶ τῶν ἄλλων τινί, περὶ ὧν ἐφεξῆϲ 
ταῖϲ κοπώδεϲιν ὀλίγον ἔμπροϲθεν ἄχρι τοῦ δεῦρο διῆλθον. εἰ μὲν οὖν 
ἄμεμπτον ὑπάρχει, περίεργόν ἐϲτιν ἢ ἀνατρίβειν ἢ ἀλείφειν αὐτό, 
πλὴν εἴ ποτ' ἀναγκαῖον εἴη ϲυνενεχθῆναι κρύει κρατερῷ· τηνικαῦτα 
γὰρ ὡϲ τοὺϲ μέλλονταϲ ψυχρολουτρεῖν οὕτω καὶ τούτουϲ τῇ τρίψει 
παραϲκευάϲομεν. εἰ δέ τιϲ αἴϲθηϲιϲ εἴη κοπώδηϲ, λέλεκται καὶ πρόϲθεν, 
ὡϲ ἀλείφειν τε χρὴ τηνικαῦτα καὶ ἀνατρίβειν μαλακῶϲ. οὕτω δὲ καὶ 
εἰ ξηρότερον εἴη πλέον τοῦ δέοντοϲ, ἀλειπτέον μὲν ἐλαίῳ γλυκεῖ 
(τέγγει γὰρ τοῦτο τὸν ξηρὸν χρῶτα), τριπτέον δ' ἐλάχιϲτα μέν, ἀλλὰ 
μήτε ϲκληρᾷ τρίψει μήτε μαλακῇ. προτρέψαι γὰρ μόνον δεόμεθα τὴν 
ἀνάδοϲιν, οὔτε δ' ἀλλοιῶϲαι τοῦ δέρματοϲ ἢ τῆϲ ϲαρκὸϲ τὴν ἕξιν 
οὔτε διαφορῆϲαί τι τῶν περιεχομένων ἐν αὐτοῖϲ. ἐργάζεται δὲ ἄμφω 
μὲν ἡ μαλακή, θάτερον δὲ καὶ ἡ ϲκληρὰ τρίψιϲ, εἴ γε δὴ πυκνοῖ μὲν 
αὕτη καὶ ϲκληρύνει τὸ δέρμα, διαφορεῖ δ' ἡ μαλακὴ καὶ ἀραιοῖ | καὶ 
μαλακὸν ἀπεργάζεται τὸ ϲῶμα. πύκνωϲιν μέντοι τοῦ δέρματοϲ ἐπανορ-
θώϲαϲθαι βουλόμενοι, τὴν μὲν ἐπὶ ταῖϲ ϲκληραῖϲ ἀνατρίψεϲι καὶ λαβαῖϲ 
καὶ ϲφοδρῷ γυμναϲίῳ καὶ κόνει πολλῇ γεγενημένην ἐλαίῳ δαψιλεῖ 
καὶ γλυκεῖ χρώμενοι μαλακῶϲ ἀνατρίψομεν, τὴν δ' ἐπὶ ψύξει πρώτωϲ 
μὲν ταῖϲ ξηραῖϲ τε ἅμα καὶ ταχείαιϲ ἀνατρίψεϲι, δευτέρωϲ δὲ ταῖϲ δι' 
ἐλαίου θερμαίνοντοϲ εἰϲ τὸ κατὰ φύϲιν ἐπανάξομεν. ἀραιότητα δὲ 
τὴν ἐπί τε λουτροῖϲ πλείοϲι καὶ τρίψεϲι μαλακαῖϲ ἀφροδιϲίων τε χρή-
ϲεϲι γεγενημένην ὀλίγαιϲ μὲν ταῖϲ ξηραῖϲ ἀνατρίψεϲιν, ὀλίγαιϲ δ' 
ἐφεξῆϲ αὐτῶν ταῖϲ ϲὺν ἐλαίῳ τινὶ τῶν ϲτυφόντων ἰαϲόμεθα. τὰϲ δ' 
ἐπὶ πλέοϲι ποτοῖϲ ὑγρότηταϲ τρίψειϲ ξηραὶ μόναι θεραπεύουϲι διά τε  
ϲινδόνων ἢ χειριδίων ἐπιτελούμεναι καὶ αὐτῶν μόνων ἐνίοτε τῶν 
χειρῶν ἢ χωρὶϲ λίπουϲ παντὸϲ ἢ ϲὺν ἐλαίῳ ἐλαχίϲτῳ τινί. ἔϲτω δὲ 
τοῦτο τοὔλαιον γλυκύ, ἵν' ᾖ διαφορητικόν, ἁπάϲηϲ ἀπηλλαγμένον ϲτυ-
φούϲηϲ ποιότητοϲ. ὧδε μὲν ἔχει περὶ τῆϲ ἑωθινῆϲ ἀνατρίψεωϲ. 
  ἡ δ' εἰϲ ἑϲπέραν | ἤτοι κοπώδεϲιν ἱκανῶϲ ὑπάρχουϲιν ἢ κατεξη-
ραϲμένοιϲ ἢ ἀτροφοῦϲιν ἐπιτήδειοϲ. ἀλλὰ τὸ μὲν τῆϲ ἀτροφίαϲ ϲύμ-
πτωμα τό γε νῦν ἐξαιρείϲθω τοῦ λόγου μετὰ τῶν ἄλλων ἁπάντων 
νοϲωδῶν ϲυμπτωμάτων ἑξῆϲ προχειριϲθηϲόμενον. ἐπὶ δὲ τῆϲ ὑποκει-
μένηϲ φύϲεωϲ, ὅταν ἤτοι κόποϲ ἰϲχυρὸϲ ἢ ξηρότηϲ τιϲ ἄμετροϲ ὑπάρχῃ 
κατὰ τὸ ϲῶμα, τὸ μὲν ἄριϲτον ἔλαττον γινέϲθω, πλείων δ' ὁ μεταξὺ 
χρόνοϲ ἄχρι τοῦ δείπνου, τὰ πολλὰ δ' ἐφ' ἡϲυχίαϲ· ὀλίγον δέ τι καὶ 
περιπατείτωϲαν, ὡϲ ὑποκαταβῆναι τὰ ϲιτία ταῖϲ ὀρθίαιϲ κινήϲεϲι κατα-
ϲειϲθέντα· βέλτιον δὲ καὶ εἰ ἀποπατῆϲαι δυνηθεῖεν. τούτων γὰρ 
ἁπάντων καλῶϲ γενομένων ἀκίνδυνον ἀνατρίβειν ἐλαίῳ γλυκεῖ, μὴ 
πάνυ τι τῆϲ γαϲτρὸϲ ἐφαπτόμενον· εἰ δὲ μή, κίνδυνοϲ αὐτά τε τὰ 
ϲιτία πεφθῆναι χεῖρον ἀναδοθῆναί τέ τινα χυμὸν ἐξ αὐτῶν ἡμίπεπτον 
ἐπιθολωθῆναί τε τὴν κεφαλὴν ἀνατραπῆναί τε τὸν ϲτόμαχον. ἄριϲτον 
μὲν οὖν ἐϲτι τὸ μηδ' ὅλωϲ ἅπτεϲθαι τῆϲ γαϲτρόϲ· εἰ δέ ποτε τῶν 
ἀμφ' αὐτῇ μυῶν ἤτοι κοπώδηϲ τιϲ αἴϲθηϲιϲ ἢ πλείων ἐμφαίνοιτο ξη-
ρότηϲ, ἀλείφειν τὰ μέτρια | πράωϲ ἐφαπτόμενον. εἰ δὲ καὶ τὰϲ αἰτίαϲ 
τιϲ ἀκοῦϲαι ποθεῖ τῶν εἰρημένων, τὸν ἑξῆϲ ἀναμεινάτω λόγον, ἐν ᾧ 
περὶ τῶν νοϲωδῶν ϲυμπτωμάτων διερχόμεθα· νυνὶ μὲν γὰρ ἤδη μοι 
δοκῶ μέγεθοϲ αὔταρκεϲ ἔχειν τὸν ἐνεϲτῶτα λόγον.  
        {ΓΑΛΗΝΟΥ ΥΓΙΕΙΝΩΝ ΛΟΓΟϹ Δ} 
  Οὐχ ὡϲ οἱ πλεῖϲτοι τῶν νεωτέρων ἰατρῶν ἐν τοῖϲ ϲοφιϲτι-
κοῖϲ ζητήμαϲι κατατρίψαντεϲ τὸν χρόνον ἤτοι διὰ βραχέων ἐπιτρέχουϲι 
τὸν περὶ τῶν ἀναγκαιοτάτων λόγον ἢ καὶ παντάπαϲι παραλείπουϲιν, 
οὕτω καὶ ἡμεῖϲ ποιήϲομεν, ἀλλ', ὅπερ ἐξ ἀρχῆϲ ἐνεϲτηϲάμεθα, τὸ χρή-
ϲιμον αὐτὸ διερχόμενοι τὰ λογικωτέραν ἔχοντα τὴν ἐπίϲκεψιν εἰϲ ἕτε-
ρον ἀναβαλλόμεθα καιρόν. αὐτίκα γέ τοι περὶ τῶν νοϲωδῶν ϲυμπτω-
μάτων, ὑπὲρ ὧν ἐν τῷδε τῷ λόγῳ πρόκειται διελθεῖν, οὐ μικρὰ ζήτη-
ϲίϲ ἐϲτι, πότερον ἐκ τῆϲ ὑγιεινῆϲ | ὑπάρχει πραγματείαϲ ἢ ἐκ τῆϲ θερα-
πευτικῆϲ ἢ τούτων μὲν οὐδετέραϲ, ἄλληϲ δέ τινοϲ ἀμφοῖν τρίτηϲ, ἣν 
δὴ καὶ μέϲην ὑγείαϲ τε καὶ νόϲου τίθενταί τινεϲ οὐδετέραν ὀνομάζον-
τεϲ. ἐγὼ δ' ἐπιϲτάμενοϲ μέν, ὡϲ, εἴτ' ἐν τοῖϲ ὑγιεινοῖϲ τιϲ εἴτ' ἐν τοῖϲ 
θεραπευτικοῖϲ αὐτῶν μνημονεύϲειεν, ὁμοίωϲ ὑπὸ τῶν ϲοφιϲτῶν ἐπη-
ρεαϲθήϲεται, γινώϲκων δ' οὐδὲν ἧττον, ὡϲ, εἰ καὶ τρίτηϲ τιϲ αὐτοῖϲ 
ἀναθείη γενέϲθαι πραγματείαϲ ὑπὲρ τῶν οὐδετέρων διαθέϲεων ἐπι-
γράψαϲ, ἔτι καὶ μᾶλλον ἐπιγελάϲονταί τε καὶ τωθάϲονται καὶ ἐρήϲον-
ται, περὶ τῶν ἀρρενικῶν καὶ θηλυκῶν ἐν ποίᾳ πραγματείᾳ διδάϲκομεν, 
εἱλόμην ἐν τῷ νῦν ἐνεϲτῶτι λόγῳ διελθεῖν ὑπὲρ αὐτῶν. εἰ γὰρ ἀδύ-
νατον μέν ἐϲτι διαφυγεῖν τῶν ϲοφιϲτῶν τὴν γλωϲϲαλγίαν, ἔλαττον δ' 
ἐπηρεάϲουϲιν οὕτω διαπραξάντων, ἄμεινον ἴϲωϲ ἐϲτὶν τοῦτο ποιεῖν. 
ἔτι δὲ μᾶλλον ἄν τιϲ ἐξ αὐτῆϲ τῆϲ θεωρίαϲ ἐπιγνοίη τὴν κοινωνίαν τῆϲ 
διδαϲκαλίαϲ, εἰ προϲέχοι τὸν νοῦν ἀκριβῶϲ τοῖϲ λεχθηϲομένοιϲ, ὧν 
ἀρκτέον ἐνθένδε. τῆϲ ὑγιεινῆϲ ἐπιϲτήμηϲ οὐ φαυλότατόν ἐϲτι μόριον 
ἡ περὶ τὰ γυμνάϲια τέχνη· | ταύτηϲ δ' αὐτῆϲ οὐ μικρὰ μοῖρα τὸ φυλά-
ξαϲθαι κόπουϲ. ἐδείχθη δ' ἔμπροϲθεν, ὡϲ ὁμοία τίϲ ἐϲτιν ἥ τε προ-
φυλακὴ τῶν ἐϲομένων κόπων καὶ ἡ ἐπανόρθωϲιϲ τῶν ἤδη γεγονότων. 
οὔκουν ἑτέρωθι μὲν ἐχρῆν ἐκδιδάϲκειν, ὅπωϲ χρὴ φυλάττεϲθαι κόπουϲ, 
ἑτέρωθι δ', ὅπωϲ εἰϲ τὸ κατὰ φύϲιν ἐπανάγειν προϲήκει τοὺϲ ἤδη 
γεγονόταϲ. διὰ ταῦτα μὲν οὖν ἐν τῷ πρὸ τούτου γράμματι, τρίτῳ 
τῆϲ ὅληϲ πραγματείαϲ ὄντι, περὶ τῶν ἐπὶ γυμναϲίοιϲ κόπων ὁ λόγοϲ  
ἡμῖν ἐγένετο μετὰ τοῦ τῶν ὁμοίων αὐτοῖϲ ἐπιμνηϲθῆναι διαθέϲεων, 
ὧν ἔνιαί τινεϲ ἐπὶ γυμναϲίοιϲ ἐγίνοντο μάλιϲτα. νυνὶ δὲ πρῶτον μὲν 
ὑπὲρ αὐτῶν ἐροῦμεν, ἐπειδὰν ἄνευ τῶν γυμναϲίων γίνωνται, δεύτερον 
δὲ καὶ περὶ τῶν ὁμοειδῶν αὐτοῖϲ. 
  Ὁ μὲν οὖν ἐπὶ γυμναϲίοιϲ ἀμέτροιϲ γινόμενοϲ κόποϲ ὑγιεινόν 
τι ϲύμπτωμά ἐϲτιν, ὁ δὲ χωρὶϲ τούτων νοϲώδηϲ. ὥϲτε καὶ <Ἱππο-
κράτει> δοκεῖ κάλλιϲτα εἰρῆϲθαι· «κόποι αὐτόματοι φράζουϲι νούϲουϲ». 
ἡ μὲν οὖν ἑλκώδηϲ αἴϲθηϲιϲ | ϲύμπτωμά ἐϲτι κοπῶδεϲ, ἡ δ' αἰτία, δι' 
ἣν αὕτη γίνεται, διάθεϲιϲ κοπώδηϲ. ἡ δὲ καὶ ταύτηϲ αὐτῆϲ αἰτία διτ-
τὴν ἔχει τὴν διαφοράν, ἤτοι κατ' αὐτὸ τοῦ ζῴου τὸ ϲῶμα περιεχο-
μένη, καὶ ὀνομάζεται τηνικαῦτα προηγούμενον αἴτιον, ἢ μηδ' ὅλωϲ 
ἐνυπάρχουϲα, καὶ καλεῖται τηνικαῦτα προκαταρκτικὸν αἴτιον. ὡϲ εἶναι 
μὲν τρία τὰ ϲύμπαντα γένη, περὶ ὧν ὁ νῦν ἡμῖν ἐνέϲτηκε λόγοϲ, τό 
τε ϲύμπτωμα τὸ κοπῶδεϲ καὶ τὴν διάθεϲιν τὴν κοπώδη καὶ τὴν αἰτίαν 
αὐτῆϲ. ἑκάϲτου δ' αὐτῶν εἰδικάϲ τιναϲ ὑπάρχειν διαφοράϲ, ἐν μὲν ταῖϲ 
αἰτίαιϲ, ὡϲ εἴρηται νῦν δή, τὴν προηγουμένην καὶ τὴν προκατάρχουϲαν, 
ἐν δὲ ταῖϲ διαθέϲεϲιν, ὡϲ ἔν γε τῷ πρὸ τούτου λόγῳ δέδεικται, τὴν 
ἑλκώδη καὶ τὴν τονώδη καὶ τὴν φλεγμονώδη, καὶ μέντοι κἀν τοῖϲ 
ϲυμπτώμαϲι τρεῖϲ τὰϲ αὐτάϲ. ὀνομάζειν μὲν οὖν ἔξεϲτιν, εἰ βούλοιτό 
τιϲ, ἑτέρωϲ· οὔτε δὲ πλείω τῶν εἰρημένων λέγειν τε καὶ ποιεῖν ἔξεϲτιν, 
ἀληθεύειν γε βουλομένοιϲ, οὔτε πλείουϲ διαφορὰϲ τῶν λελεγμένων. 
  ὁ μὲν οὖν ἑλκώδηϲ κόποϲ (ἀρκτέον γὰρ ἀπὸ τοῦδε) κινουμένοιϲ 
αἴϲθηϲιν ὀδυνηρὰν ὡϲ ἑλκουμένου φέρει τοῦ ϲώματοϲ, | ἤτοι κατὰ τὸ 
δέρμα μόνον, ὅταν ᾖ μετριώτεροϲ, ἢ κατὰ τὰϲ ὑποκειμέναϲ αὐτῷ ϲάρ-
καϲ, ὅταν γένηται ϲφοδρότεροϲ, ἢ κατὰ τὸ ϲυναμφότερον, ἐπειδὰν 
ἰϲχυρότεροϲ ᾖ. καὶ τοῦτο μέν ἐϲτι τὸ κοπῶδεϲ ϲύμπτωμα. διάθεϲιϲ δὲ 
κοπώδηϲ, ἐφ' ᾗ γίνεται τὸ ϲύμπτωμα, δριμύτηϲ ὑγρῶν ἐϲτι λεπτῶν 
καὶ θερμῶν, ὡϲ διαβιβρώϲκειν τε καὶ κεντεῖν καὶ νύττειν τὰ ϲώματα. 
γίνεται δὲ αὕτη ποτὲ μὲν ἐπὶ ταῖϲ ἀμέτροιϲ κινήϲεϲιν, ὡϲ ἐν τῷ πρὸ 
τούτου δέδεικται λόγῳ, ποτὲ δ' ἐπὶ κακοχυμίᾳ τινὶ λεληθότωϲ ὑπο-
τραφείϲῃ, καὶ τοὺϲ τοιούτουϲ κόπουϲ αὐτομάτουϲ ὁ <Ἱπποκράτηϲ> ὀνο-
μάζει. τὸ δ' ἕτερον γένοϲ τοῦ κόπου τὸ τονῶδεϲ, ὅταν αὐτόματον  
ϲυνίϲτηται, ταῖϲ καλουμέναιϲ πληθώραιϲ ἕπεται. διατείνεται γὰρ ἐν 
ταύταιϲ τὰ ϲτερεὰ τοῦ ζῴου μόρια, καὶ μάλιϲτα ἐν οἷϲ οἱ χυμοὶ περι-
έχονται. τὸ δὲ τρίτον τοῦ κόπου γένοϲ τὸ φλεγμονῶδεϲ ἐπὶ πληθώρᾳ 
τε ἅμα καὶ τῇ προειρημένῃ γίνεται κακοχυμίᾳ. οὐ γὰρ δὴ πᾶν εἶδοϲ 
κακοχυμίαϲ, ἀλλ' ἐκεῖνο μόνον, ἐν ᾧ δριμύτηϲ ἐϲτὶ δακνώδηϲ, ἐργάζε-
ται τὸν ἑλκώδη κόπον· οὐδ' οὖν οὐδ' αὐτὴ κατὰ τὰϲ φλέβαϲ | ἀνα-
μεμιγμένη τῷ αἵματι (λανθάνει γὰρ αὐτῆϲ ἡ δύναμιϲ τηνικαῦτα διαρ-
ρεούϲηϲ τε ἅμα καὶ νικωμένηϲ ὑπὸ τῆϲ τοῦ αἵματοϲ χρηϲτότητοϲ), ἀλλ' 
ὅταν εἴϲ τε τὰϲ ϲάρκαϲ καὶ τὸ δέρμα μόνη μεταληφθεῖϲα ϲτηριχθῇ, 
τὴν ἑλκώδη διάθεϲίν τε καὶ αἴϲθηϲιν ἐπιφέρει. ὅϲοι δὲ πλήθουϲ ἔκ-
γονον ὑπάρχειν οἴονται τὸν κόπον τοῦτον, ἁμαρτάνουϲιν· οὔτε γὰρ 
τοῦ τοιούτου πλήθουϲ, ὃ δὴ καὶ πληθώραν ὀνομάζουϲι (τὸν τονώδη 
γὰρ ἐκεῖνο κόπον ἐργάζεται), οὔτε τοῦ τὴν δύναμιν βαρύνοντοϲ· οὐ 
γὰρ δῆξιϲ οὐδὲ ἑλκώδηϲ αἴϲθηϲιϲ, ἀλλ' ἤτοι βάροϲ τε καὶ δυϲκινηϲία 
τοῦ τοιούτου πλήθουϲ ἐϲτὶ ϲυμπτώματα τὴν ψυχικὴν βαρύνοντοϲ δύ-
ναμιν, ὅταν ὡϲ πρὸϲ ταύτην ὑπάρχῃ πλέον, ἢ κακοϲφυξίαι τινέϲ, ὅταν 
ὡϲ πρὸϲ τὴν ζωτικήν. εἴρηται δ' ὑπὲρ αὐτῶν αὐτάρκωϲ ἐν τοῖϲ Περὶ 
ϲφυγμῶν, ὥϲπερ γε κἀν τῷ Περὶ πλήθουϲ βιβλίῳ τὰ γνωρίϲματα τῆϲ 
φυϲικῆϲ δυνάμεωϲ εἴρηται βαρυνομένηϲ ἅμα τοῖϲ τῶν ἄλλων ἀμφοτέ-
ρων. οὔκουν τὸ πλῆθοϲ αἴτιόν ἐϲτι τοῦ τὴν ἑλκώδη φέροντοϲ αἴϲθηϲιν 
κόπου, ἀλλὰ τῶν ἐν τῷ δέρματι καὶ τῇ ϲαρκὶ περιεχομένων χυμῶν ἡ 
δριμύτηϲ. | αὕτη γάρ, ἐπειδὰν μὲν ἡϲυχάζουϲα περικέηται, διαλανθάνει 
τὴν αἴϲθηϲιν, εἰϲ κίνηϲιν δ' ἀφικομένη παραχρῆμα γνωρίζεται. κίνηϲιϲ 
δ' αὐτῇ πρώτωϲ μὲν καὶ μάλιϲτ' ἐγγίνεται κατά τιναϲ οἰκείουϲ 
λόγουϲ, οὓϲ ἑξῆϲ ἐροῦμεν, ἑτέρα δὲ κατὰ ϲυμβεβηκόϲ, ἐπειδὰν ἡμεῖϲ 
αὐτοὶ προελόμενοι κινῆϲαί τι μέροϲ ἢ καὶ ϲύμπαν τὸ ϲῶμα ϲὺν ἐκείνῳ 
καὶ τὰϲ ἐν αὐτῷ περιεχομέναϲ κινήϲωμεν ὑγρότηταϲ. ἀλλ' ἡ μὲν 
τοιαύτη κίνηϲιϲ ἐλαχίϲτη τέ ἐϲτι καὶ τὴν κοπώδη μόνην αἴϲθηϲιν ἐπι-
φέρει, ἡ δὲ ϲφοδροτέρα ῥίγουϲ ἐϲτὶν αἰτία, ἡ μέϲη δ' ἀμφοῖν φρί-
κηϲ. ὅτι δ' οὐδὲν κωλύει, κἂν θερμὸν ὑπάρχῃ τὸ αἴτιον, ῥῖγόϲ τε καὶ 
φρίκην αὐτὸ ποιεῖν, ἐν ταῖϲ τῶν ϲυμπτωμάτων αἰτίαιϲ ἀναδέδεικται. 
νυνὶ δ' ἀρκεῖ μόνον αὐτὰ τὰ κεφάλαια τῶν ἐν ἐκείνῳ τῷ βιβλίῳ δε-
δειγμένων ὑπόθεϲιν ποιήϲαϲθαι τοῖϲ παροῦϲιν. ὅταν οὖν ἐν τοῖϲ αἰϲθη-
τικοῖϲ ϲώμαϲιν ὑποτραφῇ περιττώματα δάκνοντα, κατὰ διττὸν τρόπον  
εἰϲ κίνηϲιν ἀφικνεῖται, καθ' ἕνα μὲν ὑπ' αὐτῶν τῶν αἰϲθητικῶν ϲω-
μάτων ὠθούμενα, δύναμιν ἐχόντων ἀποκριτικὴν τῶν ἀλλοτρίων, καθ' 
ἕτερον | δὲ ὑπὸ κινήϲεωϲ ϲφοδροτέραϲ, ἣν ἔκ τε γυμναϲίων καὶ θυμοῦ 
ἢ καὶ τῆϲ ἐκ τοῦ περιέχοντοϲ θερμαϲίαϲ ἐπικτᾶται. τὰ μὲν οὖν ὑπό-
θερμά τε καὶ ϲηπεδονώδη περιττώματα, κινηθέντα ϲφοδρότερον, οὐ 
φρίκην μόνον ἢ ῥῖγοϲ ἐπιφέρει, ἀλλὰ καὶ πυρετὸν ἐξάπτει· τὰ δὲ 
ψυχρά τε ἅμα καὶ λεπτομερῆ φρίκην μὲν καὶ ῥῖγοϲ ἐπιφέρει, πυρετὸν 
δὲ οὐκ ἐξάπτει. προϲεῖναι δέ τι καὶ πλῆθοϲ ἀξιόλογον ἑκατέροιϲ ἀναγ-
καῖον, εἰ μέλλοι ταῦτα ποιήϲειν. ὅϲα δ' ἤτοι παντάπαϲιν ὀλίγα περιτ-
τώματα δάκνοντα τοῖϲ αἰϲθητικοῖϲ ἐγγίνεται ϲώμαϲιν ἢ πλείω μέν ἐϲτιν, 
οὔπω δ' ἀκριβῶϲ δακνώδη, τὸν ἑλκώδη κόπον ἐργάζεται. καὶ δὴ καὶ 
λεκτέον ἡμῖν ὑπὲρ τούτων ἐν τῷ παρόντι· τὰ γὰρ τοὺϲ πυρετοὺϲ ἐπι-
φέροντα τῆϲ θεραπευτικῆϲ ἐϲτι πραγματείαϲ· οὐ μὴν ἀλλὰ καὶ ὅϲα 
φρίκην μὲν ἐργάζεται, πυρετοὺϲ δ' οὐκ ἐξάπτει, καὶ ταῦτα τῆϲ ἐν-
εϲτώϲηϲ ἐϲτὶ πραγματείαϲ. | 
  Ἡ ἴαϲιϲ δὲ ἡ μέν τιϲ εἰϲ κοινοὺϲ ἀμφοτέροιϲ ἀνάγεται ϲκο-
πούϲ, ἡ δέ ἐϲτιν ἑκατέρων ἴδιοϲ· εἰρήϲεται δὲ πρότερον ἡ κοινή. χρὴ 
τοίνυν, εἴτε θερμὸν εἴτε ψυχρὸν εἴη τὸ περίττωμα, κενοῦν ἢ ἀλλοι-
οῦν αὐτό. δέχεται δ' οὐ πᾶν περίττωμα τὴν ἐκ τῆϲ φύϲεωϲ ἀλλοίω-
ϲιν, ὥϲπερ οὐδὲ πᾶν ἔδεϲμα πᾶϲι τοῖϲ ζῴοιϲ τὴν ἐν τῇ γαϲτρὶ πέψιν, 
ἀλλ' εἶναι χρή τινα ϲυγγένειαν ἀεὶ τῷ πεττομένῳ πρὸϲ τὸ πέττον. 
ὅταν οὖν ἀλλότριον ᾖ παντάπαϲιν, οὐδεμία μηχανὴ τοῦτο τὸν ἐκ τῆϲ 
φύϲεωϲ ἀναδέξαϲθαι κόϲμον, ἀλλὰ χρὴ κενοῦν αὐτὸ πειρᾶϲθαι διὰ τα-
χέων, ὥϲπερ γε καὶ τὰ κατὰ τὴν γαϲτέρα διεφθαρμένα τελέωϲ ἢ ἐμέ-
τοιϲ ἢ διαχωρήϲεϲιν ἐκκενοῦϲθαι κράτιϲτον. οὐ μὴν ἐνδέχεται τὴν ἐν 
τῇ ϲαρκὶ καὶ τοῖϲ ἄλλοιϲ ϲώμαϲιν ἀναπεπομένην κακοχυμίαν ἑτοίμωϲ 
οὕτωϲ ἐκκενοῦν, ὡϲ τὴν ἐν ταῖϲ αἰϲθηταῖϲ εὐρυχωρίαιϲ περιεχομένην. 
ἐνίοτε δὲ καὶ ἡ φύϲιϲ αὐτὴ τοῦ κάμνοντοϲ οὐ προϲίεται βοήθημα τα-
χέωϲ ἐκκενῶϲαι δυνάμενον. 
  ἔϲτιν δ' ὅτε καὶ ἄλλη τιϲ διάθεϲιϲ | ἀνθίϲταταί τε καὶ ἀπαγορεύει 
τὸν τοιοῦτον τρόπον τῆϲ κενώϲεωϲ, ὑπὲρ ὧν ἐφεξῆϲ εἰρήϲεται, πρό-
τερόν γε τὸ λεῖπον ἐν τῇ πρώτῃ διαιρέϲει προϲθέντων ἡμῶν. οἱ μὲν 
γὰρ κοινοὶ ϲκοποὶ τῆϲ τῶν περιττωμάτων ἰάϲεωϲ εἴρηνται, κένωϲίϲ τε 
καὶ ἀλλοίωϲιϲ. ἰδίουϲ δ' ἑκατέρων προϲθετέον ἡμῖν· οὐ γὰρ ἑνὶ τρόπῳ 
κενωτέον οὐδὲ ἀλλοιωτέον ἐϲτίν, ἀλλὰ τὸν οἰκεῖον ἀεὶ τοῦ λυποῦντοϲ  
ζητητέον. οἰκεῖοϲ δὲ ϲυλλήβδην μὲν εἰπεῖν ὁ διὰ τῶν ἐναντίων ἐϲτίν, 
ἐν μέρει δὲ ὁ καθ' ἕκαϲτον ἐναντίωϲ. τὰ μὲν κεφάλαια τοῦ λόγου 
ταῦτα· χρὴ δ' ἐξηγήϲαϲθαι πλατύτερον αὐτὰ καὶ τὴν οἰκείαν ἀπόδει-
ξιν ἑκάϲτῳ προϲθεῖναι, τὴν ἀρχὴν ἀπὸ τῆϲ ἑλκώδουϲ διαθέϲεωϲ ποιη-
ϲαμένουϲ τῶν αὐτομάτων κόπων. 
  Ἐπεὶ τοίνυν ἐπὶ κακοχυμίᾳ δριμέων περιττωμάτων ὁ τοιοῦτοϲ 
ἐγίνετο κόποϲ, ἐπιϲκεπτέον πρότερον, εἴτ' ἐν τοῖϲ ϲτερεοῖϲ μόνοιϲ ϲώ-
μαϲιν εἴτε κἀν ταῖϲ κοιλίαιϲ τῶν φλεβῶν ἡ κακοχυμία περιέχεται. 
γνώριϲμα δ' οὐδὲν ἔχομεν ἐναργὲϲ οὐδὲ ϲαφὲϲ ὑπὲρ τῶν ἐν ταῖϲ 
φλεψὶ περιτ|τωμάτων, ὅτι μὴ κατὰ τὰ οὖρα μόνον, ἀλλὰ ϲτοχάζεϲθαι 
χρὴ διὰ τῶνδε· πρῶτον μὲν ἐπιϲκοπουμένουϲ, ᾗτινι κέχρηται διαίτῃ 
τὸ κάμνον ϲῶμα· δεύτερον δ', εἰ καὶ φύϲει κακοχυμίαν ἦν ἔθοϲ ἀθροί-
ζειν αὐτῷ· καὶ πρὸϲ τούτοιϲ, εἰ αἱ ϲυνήθειϲ ἐκκρίϲειϲ ἐπέχονται [αἱ 
φυϲικαί]· τέταρτον ἐπὶ τούτοιϲ, εἰ γυμναϲίοιϲ ἢ καθάρϲεϲιν ἢ ἐμέτοιϲ 
ἢ αἰωρήϲεϲιν ἢ χρήϲεϲιν αὐτοφυῶν ὑδάτων εἰθιϲμένοϲ ἐκκενοῦν τὰ 
περιττώματα νῦν ὠλιγώρηϲεν. ἐν μὲν οὖν τῇ διαίτῃ ϲκεπτέον, εἰ ἀπε-
ψίαι προήγηνται πολὺ πλείουϲ καὶ μείζουϲ τῶν ϲυνήθων ἢ κακοχύμων 
ἐδεϲμάτων ἐνεφορήϲατο πλῆθοϲ ἢ οἶνον ἀντὶ μὲν παλαιοῦ γλεύκινον, 
ἀντὶ δὲ λεπτοῦ παχὺν ἢ τεθολωμένον ἔπιεν ἢ καὶ παντάπαϲιν εἰϲ 
ὕδατοϲ πόϲιν ἐξ οἴνου μετῆλθεν, οὐχ ἅπαξ ἢ δὶϲ ἐφ' ἑκάϲτῳ τῶν 
εἰρημένων πλημμελήϲαϲ, ἀλλὰ ϲυνεχῶϲ τε ἅμα καὶ χρόνῳ πολλῷ. δεύ-
τερον δ' ἐπιϲκεπτέον, ὡϲ εἴρηται, μή τιϲ τῶν φύϲει κακοχυμίαν ἑτοί-
μωϲ ἀθροιζόντων ἐϲτὶν ὁ κάμνων. ἐξευρήϲειϲ δὲ τοῦτο πυθόμενοϲ, εἰ 
ψωρώδηϲ ποτὲ διάθεϲιϲ ἢ λεπρώδηϲ ἢ ἀλφώδηϲ ἢ κνηϲμώδηϲ ἐπὶ 
πλέον αὐτῷ | ϲυνέπεϲεν ἢ ἐρυϲίπελαϲ ἢ ἕρπηϲ ἢ ἐλέφαϲ ἢ ὀφίαϲιϲ ἢ 
ἀλωπεκίαϲιϲ ἢ φλύκταιναι πλείουϲ ἢ ἑλκώδειϲ ἐξανθήϲειϲ ἢ ἐπινυκτίδεϲ 
ἢ ὅλωϲ ὁτιοῦν τῶν ἐπὶ κακοχυμίᾳ γεννωμένων τε καὶ αὐξανομένων 
ϲυμπτωμάτων. ἐπὶ δὲ τούτοιϲ ἐλέγομεν χρῆναι ϲκοπεῖϲθαι, μὴ ϲυνήθηϲ 
τιϲ ἔκκριϲιϲ ἐπέϲχηται δι' ἐμέτων ἢ δι' αἱμορροΐδων ἢ ϲύριγγόϲ τινοϲ 
ἢ δυϲεντερίαϲ ἢ γυναιξὶ καταμήνια· εἶθ' ἑξῆϲ, εἰ αὐτὸϲ ἐπιτηδεύων 
ἐκκαθαίρειν ἑαυτὸν ἀεὶ πέπαυται νῦν. ἔνιοι μὲν γὰρ ὑπηλάτοιϲ φαρ-
μάκοιϲ, ἔνιοι δὲ ἐμετηρίοιϲ ἢ οὐρητικοῖϲ ἢ ἱδρωτικοῖϲ ἢ χρήϲεϲιν ὑδά-
των αὐτοφυῶν ἤτοι θειωδῶν ἢ ἀϲφαλτωδῶν ἢ νιτρωδῶν ἐκκενοῦντεϲ  
ἑαυτῶν τὰ περιττώματα καθ' ἕκαϲτον ἔαρ ἢ φθινόπωρον ὠλιγώρηϲαν 
νῦν, πολλοὶ δέ, ὡϲ εἴρηται, καὶ γυμναϲίων ἔθουϲ ἀπέϲτηϲαν, ἔνιοι δὲ 
καὶ τρίψεωϲ ἁπάϲηϲ ἢ λουτρῶν ἢ τῶν μετὰ τὸ βαλανεῖον ἐμέτων ἐπ' 
οἴνῳ γλυκεῖ. πρόδηλον δέ ἐϲτιν, ὡϲ ὁ λόγοϲ οὐ μόνον τῶν τὴν ἀρί-
ϲτην ἐχόντων καταϲκευὴν ἐμνημόνευϲεν, ἀλλ' | ὑπὲρ τοῦ μηδὲν λείπειν 
τῷ καταλόγῳ τῶν τῆϲ κακοχυμίαϲ αἰτιῶν ἐφήψατο καὶ τῶν ἀθροιζόν-
των φύϲει κακοχυμίαν ϲωμάτων, ὑπὲρ ὧν ἐν ταῖϲ μοχθηραῖϲ κατα-
ϲκευαῖϲ τοῦ ϲώματοϲ ἐν τοῖϲ ἑξῆϲ ὑπομνήμαϲιν ἐπὶ πλέον ἐροῦμεν. ἐκ 
τούτων μὲν οὖν ϲτοχάζεϲθαι χρὴ τοῦ ποϲοῦ τῆϲ κακοχυμίαϲ, ἴαϲιν δὲ 
τῷ μέτρῳ τῆϲ ποϲότητοϲ ἐξευρίϲκειν ἀνὰ λόγον, εἰ μὲν ὀλίγη παντά-
παϲιν ὑπάρχει καὶ κατ' αὐτὸ μόνον ἠθροιϲμένη τὸ δέρμα, μετριωτέ-
ραν, εἰ δὲ μείζων καὶ διὰ βάθουϲ, ἰϲχυροτέραν. εἰρήϲεται δὲ πρῶτον 
μὲν ἡ τῆϲ ἐπιεικοῦϲ τε καὶ περὶ τῷ δέρματι μόνον, ἑξῆϲ δὲ καὶ ἡ τῶν 
ϲαρκῶν ἐμπεπληϲμένων, καὶ τρίτη πρὸϲ αὐταῖϲ, ὅταν ὅλον ἀκάθαρτόν 
τε καὶ περιττωματικὸν ὑπάρχῃ τὸ αἷμα. 
  ὑποτίθεμαι πρῶτον μὲν ἐπὶ τὴν ἐξ ἀρχῆϲ ὑπόθεϲιν ἀνελθὼν 
εὔχυμόν τινα φύϲει νεανίϲκον, ἔμπροϲθεν μὲν ὑγιεινῶϲ διαιτώμενον 
κατὰ πάντα, νῦν δὲ διά τινα χρείαν ἀναγκαίαν ἐν ὁδοιπορίᾳ πλείονι 
χρόνῳ διατετριφότα, μήτε γυμνάϲαϲθαι τὰ ϲυνήθη μήτε λούϲαϲθαι, κε-
χρῆϲθαι δὲ καὶ βρώμαϲι καὶ πόμαϲι μοχθηροῖϲ καὶ μετὰ τὸ ἄριϲτον ἢ | 
τὸ δεῖπνον ἢ καὶ δι' ὅληϲ τῆϲ ἡμέραϲ ἐπ' ὀχήματοϲ ἐνηνέχθαι μηδ' 
ὕπνου τὰ πολλὰ καλῶϲ ἀπολαύϲαντα· προϲυποκείϲθω δὲ μηδὲν αὐτῷ 
πεπλημμελῆϲθαι περὶ τὴν ποϲότητα τῶν προϲενηνεγμένων καὶ διὰ τοῦτο 
μηδ' ἀπεψίᾳ τινὶ περιπεπτωκέναι. τὸν γὰρ τοιοῦτον ἄνθρωπον οὐκ 
ἐνδέχεται κακοχυμίαν ἠθροικέναι πολλήν. οὔκουν οὐδὲ τῆϲ ἐπανορ-
θώϲεωϲ δεῖται μακρᾶϲ, ἀλλ' ἀρκεῖ γυμνάϲιον ἀποθεραπευτικόν, οἷον ἐν 
τῷ πρὸ τούτου γράμματι διήλθομεν. εἴρηται δὲ καὶ περὶ τῆϲ ἀκολού-
θου διαίτηϲ ἐν αὐτῷ. καὶ νῦν οὐδὲν ἔτι χρὴ μηκύνειν, ἀλλ' ἀναμνῆ-
ϲαι μόνον, ὡϲ ὁ ϲκοπὸϲ τῶν οὕτω διακειμένων ϲωμάτων κένωϲίϲ ἐϲτι 
τῶν κατὰ τὸ δέρμα περιττωμάτων, ὡϲ ἂν καὶ τῆϲ διαθέϲεωϲ ἐν τούτῳ 
μόνῳ γεγενημένηϲ. ὑποκείϲθω δὲ πάλιν ὁ αὐτὸϲ ἄνθρωποϲ ἐπὶ τοῖϲ 
ἄλλοιϲ τοῖϲ αὐτοῖϲ ἀπεψίαιϲ πλείοϲι περιπεπτωκώϲ· ὑποκείϲθω δὲ καὶ 
ἡ ἑλκώδηϲ αἴϲθηϲιϲ αὐτῷ μὴ κατὰ τὸ δέρμα μόνον, ἀλλὰ καὶ διὰ βά-
θουϲ, ὡϲ ὑπονοεῖν ὅλον ἐμπεπλῆϲθαι τὸ ϲῶμα τῆϲ κακοχυμίαϲ. οὐκέτι 
τὸν τοιοῦτον οὔτ' ἐπὶ γυμνάϲιον ἄξομεν οὔτ' ἐπὶ κίνηϲιν ὅλωϲ |  
οὐδεμίαν, ἡϲυχάϲαι δὲ καὶ ὑπνῶϲαι κελεύϲαντεϲ ἐν ἀϲιτίᾳ διαφυλά-
ξομεν ὅλην τὴν ἡμέραν· εἶτ' εἰϲ ἑϲπέραν ἀλείψαντέϲ τε λιπαρῶϲ καὶ 
λούϲαντεϲ εὐκράτῳ θερμῷ τροφὴν εὔχυμον καὶ ῥοφηματώδη δώϲομεν 
ὀλιγίϲτην· οὐκ ἀφέξομεν δ' αὐτὸν οὐδ' οἴνου· ϲυμπέττει γὰρ τοὺϲ 
ἡμιπέπτουϲ χυμοὺϲ ὁ οἶνοϲ, εἴπερ τι καὶ ἄλλο, καὶ ἱδρῶταϲ καὶ οὖρα 
προτρέπει καὶ ὕπνῳ ϲυντελεῖ. δεόμεθα δ' ἐπὶ τῶν οὕτωϲ ἐχόντων, 
ὅϲον μὲν ἤδη ἀκριβῶϲ μοχθηρόν ἐϲτι, τῆϲ κακοχυμίαϲ πεφθῆναι μηκέτι 
δυναμένηϲ, ἱδρῶϲί τε καὶ οὔροιϲ ἐκκενῶϲαι, τὸ δ' οἷον ἡμίπεπτον ἔτι 
ϲυμπέψαι τε καὶ χρηϲτὸν ἀπεργάϲαϲθαι. τοῦτο δὲ μάλιϲτα δι' ἡϲυχίαϲ 
καὶ ὕπνου ἀποτελεῖται. εἰ μὲν οὖν ἐπὶ τοῖϲ εἰρημένοιϲ καταϲταίη τὸ 
ϲύμπτωμα, πρὸϲ τὰ ϲυνήθη κατ' ὀλίγον ἐπανάγειν χρὴ τὸν ἄνθρωπον. 
εἰ δὲ καὶ κατὰ τὴν ἑξῆϲ ἡμέραν ἔτι παραμένοι, ϲκεπτέον ἤδη περὶ 
βοηθήματοϲ ἰϲχυροτέρου, καὶ μάλιϲτ' εἰ διὰ τῆϲ νυκτὸϲ ἤτοι κοπώδηϲ 
ἐπὶ πλέον ἢ ἀϲώδηϲ ἢ ἄγρυπνοϲ ἢ ἐν ὕπνοιϲ τιϲὶ φανταϲιώδεϲί τε 
καὶ | ταραχώδεϲι γένοιτο. τοὺϲ γὰρ τοιούτουϲ ϲὺν μὲν ἰϲχυρᾷ τῇ δυ-
νάμει δυοῖν θάτερον, ἢ φλεβοτομεῖν ἢ καθαίρειν προϲήκει, διοριϲάμε-
νον, ὁποτέρου δεῖ μᾶλλον, ὡϲ ἐφεξῆϲ ἐρῶ· ϲὺν ἀϲθενεῖ γὰρ τῇ δυ-
νάμει φλεβοτομεῖν μὲν οὐδαμῶϲ, ὑποκαθαίρειν δὲ μετρίωϲ. ὁποῖαι δ' 
εἰϲὶν αἱ μέτριαι καθάρϲειϲ, ἐν τοῖϲ ἑξῆϲ εἰρήϲεται, πρότερόν γε διορι-
ϲαμένων ἡμῶν τὰ πρότερον. τῆϲ γὰρ δυνάμεωϲ ἰϲχυρᾶϲ οὔϲηϲ καὶ τοῦ 
κόπου παραμένοντοϲ ἐπιϲκεπτέον, εἴτε μετὰ πλήθουϲ αἵματοϲ ἢ ὠμῶν 
καὶ ἀπέπτων χυμῶν εἴτε αὐτὴ καθ' ἑαυτὴν μόνη γέγονεν ἡ τὸν κό-
πον ἐργαζομένη κακοχυμία. εἰ μὲν γὰρ μετὰ πλήθουϲ αἵματοϲ, ἤτοι 
φλεβοτομητέον ἤ τι τῶν ἀνὰ λόγον πρακτέον. ἀνὰ λόγον δέ ἐϲτι τόδε· 
τοῖϲ μὲν αἱμορροΐδαϲ ἐπεϲχημένοιϲ ἐκείναϲ ἀναϲτομῶϲαι, ταῖϲ δὲ γυ-
ναιξὶ τὴν τῶν καταμηνίων ἔκκριϲιν κινῆϲαι, ὥϲπερ γε καὶ οἷϲ τούτων 
οὐδέν ἐϲτιν, ἀποϲχάϲαι τὰ ϲφυρά, κἄπειθ' οὕτωϲ ὑποκαθαίρειν φαρ-
μάκῳ τῷ μάλιϲτ' οἰκείῳ τῇ κακοχυμίᾳ. μόνηϲ δὲ ϲυϲτάϲηϲ τῆϲ κακο-
χυμίαϲ ἄνευ πλήθουϲ αἵματοϲ | ἐπὶ τὴν οἰκείαν τῷ λυποῦντι περιττώ-
ματι κάθαρϲιν ἔρχεϲθαι χρή. λυπεῖ δὲ ποτὲ μὲν ἤτοι πικρόχολον ἢ 
μελαγχολικόν, ἔϲτι δ' ὅτε φλεγματῶδεϲ ἢ ἁλυκὸν ἢ ὀξύ, καὶ τούτων 
ἕκαϲτον ἢ ὀρρωδέϲτερον ἢ παχύτερον ἢ μέϲον πωϲ κατὰ τὴν ϲύϲτα- 
ϲιν. ὑπὲρ ὧν τῆϲ διαγνώϲεωϲ ἤδη λέγωμεν. εἰ μὲν ἅμα τιϲὶν ἐξανθή-
μαϲιν ἡ κοπώδηϲ γεγένηται διάθεϲιϲ, ἐξ ἐκείνων ἕτοιμον εὑρίϲκειν, 
ὁποῖόν τι τὸ εἶδόϲ ἐϲτι τοῦ περιττώματοϲ· εἰ δὲ τούτων χωρίϲ, ἐπὶ 
μὲν εὐχύμου φύϲεωϲ ἔκ τε τῶν προηγηϲαμένων ἐδεϲμάτων καὶ τῶν 
ἄλλων ἁπάντων, ὁπόϲα ϲυνέπεϲεν αὐτῷ, κακοχύμου δ' ὄντοϲ φύϲει 
κἀντεῦθέν τι ληπτέον. εἰρήϲεται δ' ἐπὶ πλέον αὖθιϲ ὑπὲρ τῶν τοιού-
των κράϲεων· νυνὶ δὲ περὶ τῶν ἄλλων λεκτέον, ἐξ ὧν καὶ αὐτῶν 
ἔνεϲτι τεκμήραϲθαι τὸ τῆϲ κακοχυμίαϲ εἶδοϲ. 
  ἀργότερον μὲν γὰρ διῃτημένου φλεγματωδέϲτεροϲ ἀθροίζεται χυ-
μόϲ, ἐν πόνοιϲ δὲ πλείοϲιν ἤτοι πικρόχολοϲ ἢ μελαγχολικόϲ, ἐν θέρει 
μὲν πικρόχολοϲ, ἐν φθινοπώρῳ δὲ μελαγχολικόϲ. ἀλλὰ καὶ τῶν πόνων 
τὸ μῆκοϲ ἐπιϲκεπτέον· | ὅϲῳ γὰρ ἂν ὦϲι πολυχρονιώτεροι, τοϲῷδε μᾶλ-
λον ἐπὶ τὸ μελαγχολικὸν ἐκτρέπονται. καὶ τοίνυν, ὅϲοι μὲν ἅμα πολ-
λοῖϲ ἱδρῶϲιν ἐγένοντο, παχύτερον ἐργάζονται τὸ περίττωμα, λεπτότε-
ρον δὲ οἱ χωρὶϲ ἱδρῶτοϲ, ὥϲπερ οἱ ἐν χειμῶνι καὶ ὅλωϲ ταῖϲ ψυχραῖϲ 
καταϲτάϲεϲι. ϲυνεπιϲκεπτέον δ' ἐν τῷδε καὶ περὶ τῶν οὔρων τι τοῦ 
πλήθουϲ, ὥϲπερ γε καὶ περὶ τῆϲ τῶν ἱδρώτων ποιότητοϲ· οἱ μὲν γὰρ 
ὀξῶδεϲ, οἱ δὲ ἁλμυρόν, οἱ δὲ οἷον βορβόρου τινὸϲ ἢ βρώμου ϲαφῶϲ 
ἐξόζουϲιν. ἔνεϲτι δὲ τοῦτο καὶ διὰ τῆϲ ϲτλεγγίδοϲ, ὁπότε λούοιντο, ϲκο-
πεῖϲθαι. πολλάκιϲ γοῦν ἐφάνη πικρόχολοϲ ἀκριβῶϲ, οἷοϲ ἐπὶ τῶν ἰκτε-
ριώντων ἀποκρίνεται. διάγνωϲιϲ δ' αὐτοῦ ῥᾳδία καὶ πρὸ τῆϲ γεύϲεώϲ 
ἐϲτιν ἐκ μόνηϲ τῆϲ χρόαϲ· ὠχρὸϲ γὰρ ὁμοίωϲ τῇ τοιαύτῃ χολῇ φαίνεται. 
πολλάκιϲ μὲν ἐπὶ πόνοιϲ ἰϲχυροτάτοιϲ καὶ καύμαϲι ϲφοδροτάτοιϲ ἀκρι-
βῶϲ ξανθὸϲ ὤφθη. καὶ μὲν δὴ καὶ μέϲοϲ ποτὲ καὶ μικτὸϲ ἐξ ἀμφοῖν, 
οἷον ὠχρόξανθόϲ τιϲ, ὥϲπερ γε καὶ ὁ τῆϲ χολῆϲ χυμόϲ. ἔϲτι γὰρ οὖν 
καὶ τοῦτον ἰδεῖν 〈ἐν〉 ἐμέτοιϲ τε καὶ | διαχωρήμαϲιν ἤτοι γ' ὠχρὸν ἢ 
ξανθὸν ἢ ἐξ ἀμφοῖν ϲύνθετον. ὁποῖοϲ δ' ἂν οὗτοϲ ἐν τῷ ϲώματι περι-
έχηται, τοιοῦτον ἀναγκαῖον αὐτοῦ φαίνεϲθαι καὶ τὸν ὀρρόν. 
  ὁ μὲν οὖν ἱδρὼϲ τῶν καθ' ὅλον τὸ ϲῶμα πλεοναζόντων χυμῶν 
ἐϲτι γνώριϲμα, τὸ δ' οὖρον ἐκείνων μόνον, ὅϲοιπερ ἂν ἐν τοῖϲ ἀγ-
γείοιϲ περιέχωνται. μηδὲν οὖν παραλιπεῖν ὅλωϲ, ἀλλὰ καὶ τοὺϲ ἱδρῶ-
ταϲ ἐπιϲκεπτέον, ὡϲ εἴρηται νῦν. καί ποτ' αὐτὸν τὸν κάμνοντα κε-
λεύειν αὐτῶν ἀπογεύεϲθαι πρὸϲ ἀκριβεϲτέραν διάγνωϲιν· ὅπερ εἴωθεν  
ἔξθ' ὅτε καὶ αὐτομάτωϲ γίνεϲθαι, παραρρυέντοϲ εἰϲ τὸ ϲτόμα τοῦ 
καταφερομένου πολλάκιϲ ἔκ τε τοῦ μετώπου καὶ τῶν ταύτῃ μορίων. 
ἐπιϲκεπτέον δὲ καὶ τῶν οὔρων τήν τε ϲύϲταϲιν ἅμα καὶ τὴν χροιάν. 
οὐ παραλειπτέον δὲ οὐδέ τι τῶν ἐναιωρουμένων οὐδὲ τῶν παρυφι-
ϲταμένων ἀνεπίϲκεπτον. δηλοῖ γὰρ ἀκριβῶϲ τὰ τοιαῦτα πάντα, ὁποῖόν 
τι τὸ ἐν τοῖϲ ἀγγείοιϲ ἐϲτὶν αἷμα. χολώδουϲ μὲν οὖν ὄντοϲ, ἀναγ-
καῖόν ἐϲτι καὶ τὸν ὀρρὸν αὐτοῦ χολώδη φαίνεϲθαι καθ' ἑκατέραν τῆϲ 
χολῆϲ τὴν ἰδέαν, ὁμοίωϲ δ' ἔτι καὶ φλεγματώδουϲ ὑπάρχοντοϲ. ὅταν 
μὲν οὖν ἀκριβῶϲ | ἄπεπτον ὑπάρχῃ, λεπτὸν καὶ ὑδατῶδέϲ ἐϲτι τὸ 
οὖρον, οὔθ' ὑπόϲταϲιν ἴϲχον οὔτε ἐναιώρημά τι· πεττομένου δὲ ταῦτα 
φαίνεται καί τινεϲ ἄνωθεν ἐφίϲτανται νεφέλαι λεπταί, καθάπερ καὶ 
ἡ καλουμένη γραῦϲ ἢ καὶ ἐπίπαγοϲ ἐπὶ τῶν ἀποψυχομένων ζωμῶν. 
εἰ δὲ θολερόν, οἷον καὶ τὸ τῶν ὑποζυγίων, φαίνοιτο, δηλώϲει μὲν 
ἐμπεπλῆϲθαι τῶν καλουμένων ὠμῶν χυμῶν τὰϲ φλέβαϲ, οὐ μὴν ἡϲυ-
χάζειν γε περὶ αὐτοὺϲ τὴν φύϲιν, ἀλλὰ πέττειν ἐρρωμένωϲ. εἰ δὲ δια-
κρίνοιτο ταχέωϲ καὶ τὸ ὑφιϲτάμενον εἴη λευκόν τε καὶ λεῖον καὶ ὁμα-
λόν, ὅϲον οὔπω δηλοῖ κρατήϲειν ἁπάντων αὐτῶν τὴν φύϲιν. εἰ δ' 
οὐρηϲάντων μὲν εἴη καθαρόν, ἀναθολωθείη δ' εὐθέωϲ, ἐπιχειρεῖν τῇ 
πέψει τῶν ὠμῶν χυμῶν ἐνδείκνυται τὴν φύϲιν, εἰ δὲ μετὰ πλείονα 
χρόνον, οὐκ εὐθύϲ, ἀλλ' ὕϲτερον ἐπιχειρήϲειν. κοινὸν δ' ἐπὶ πάντων 
οὔρων θολερῶν ἔϲτω ϲοι γνώριϲμα ἡ διάκριϲιϲ, ἤτοι ταχέωϲ ἢ βρα-
δέωϲ ἢ μηδ' ὅλωϲ γινομένη. εἰ μὲν οὖν ταχέωϲ τε γίνοιτο καὶ τὸ 
ὑφιϲτάμενον εἴη λευκὸν καὶ λεῖον καὶ ὁμαλόν, ἰϲχυροτέραν | ἐνδείκνυ-
ται μακρῷ τὴν φύϲιν ὧν πέττει χυμῶν. εἰ δ' ἀγαθὴ μὲν ἡ ὑπόϲτα-
ϲιϲ, ἐν χρόνῳ δὲ γίνοιτο πλείονι, καὶ τὴν φύϲιν ἐν χρόνῳ πλείονι 
κρατήϲειν τῶν χυμῶν ἐπαγγέλλεται. εἰ δ' ἤτοι μὴ διακρίνοιτο παντά-
παϲιν ἢ ϲὺν μοχθηραῖϲ ὑποϲτάϲεϲιν, ἀϲθενὴϲ ἡ φύϲιϲ ἐϲτὶ καὶ δεῖται 
βοηθείαϲ τινὸϲ εἰϲ τὸ πέψαι τοὺϲ χυμούϲ. 
  ὥϲπερ δὲ τὰ οὖρα τῶν ἐν τοῖϲ ἀγγείοιϲ χυμῶν ἐνδείκνυται τὴν 
διάθεϲιν, οὕτωϲ οἱ ἱδρῶτεϲ καὶ τἄλλα τὰ περὶ τὴν ϲύμπαϲαν ἕξιν τοῦ 
ζῴου φαινόμενα τῶν κατ' ἐκείνην ἐϲτὶ δηλωτικά. θερμότητοϲ μὲν γὰρ  
αἴϲθηϲιϲ ἀήθηϲ ἐν αὐτῇ γίνεται, τῶν θερμῶν ἐπικρατούντων χυμῶν, 
ψυχρότητοϲ δέ, τῶν ψυχρῶν. καὶ λευκότεροι μὲν ἐπὶ ταῖϲ τοῦ φλέγ-
ματοϲ, ὠχρότεροι δὲ ἐπὶ ταῖϲ τῆϲ χολῆϲ φαίνονται πλεονεξίαιϲ, εἰ δὲ 
καὶ ἀκρατεϲτέρα ποτ' εἴη, ξανθότεροι. τὸ γὰρ χρῶμα τῶν χυμῶν ἐϲτιν, 
οὐ τῶν ϲτερεῶν τοῦ ζῴου μορίων, ὅταν γε μὴ ὑποχωρήϲωϲιν εἰϲ τὸ 
βάθοϲ οἱ χυμοί. ϲυμβαίνει δ' αὐτοῖϲ τοῦτο διὰ κρύοϲ ἢ ῥῖγοϲ ἢ πάθοϲ 
ψυχικόν, οἷον φόβον ἢ λύπην ἰϲχυρὰν | ἢ ἀρχομένην αἰδώ· μηδενὸϲ δὲ 
τούτων παρόντοϲ, οὐκ ἄν ποθ' ὑπονοϲτήϲειαν εἰϲ τὸ βάθοϲ οἱ χυμοί, 
ὥϲπερ οὐδ' ἐπικαύϲαιεν ἄν ποτε τὸ δέρμα βιαιότερον ὁρμήϲαντεϲ ἐπ' 
αὐτὸ χωρὶϲ τοῦ παθεῖν τι τὴν ψυχὴν ἢ θάλποϲ ἄμετρον ἔξωθεν περι-
ϲτῆναι τῷ ζῴῳ. ὀργιϲθέντων οὖν ποτ' ἰϲχυρῶϲ ἢ θυμωθέντων ἢ τὴν 
ἐκ τῆϲ αἰδοῦϲ οἷον ἄμπωτιν τῶν χυμῶν ἀναφερόντων, μὴ προϲέχειν 
τὸν νοῦν τῇ χροιᾷ· χωρὶϲ δὲ τοῦ βιάζεϲθαι τὸ περιϊϲτάμενον ἔξωθεν 
ἤτοι θερμὸν ἢ ψυχρὸν ἤ τι πάθοϲ ὧν ἀρτίωϲ εἴρηται γεγενημένον, 
ἀψευδήϲ ἐϲτιν ἡ ἐκ τῆϲ χροιᾶϲ τοῦ ζῴου διάγνωϲιϲ τῶν χυμῶν. ὡϲ 
οὖν τὸ μὲν λευκότερον ἑαυτοῦ γεγονὸϲ ϲῶμα τὸν φλεγματικὸν ἐπι-
κρατεῖν ἐνδείκνυται χυμόν, τὸ δ' ὠχρότερον ἢ ξανθότερον τὸν χο-
λώδη, κατὰ τὸν αὐτὸν τρόπον καὶ ἡ ἐπὶ τὸ ἐρυθρότερον ἐκτροπὴ τοῦ 
κατὰ φύϲιν αἷμα πλεονάζειν, ἡ δὲ ἐπὶ τὸ μελάντερον τὴν μέλαιναν 
χολὴν δηλοῖ. δόξειε δ' ἄν ϲοί ποτε καὶ οἷον μολίβδῳ τινὶ τὴν χροιὰν 
ἐοικέναι καὶ αὖθιϲ οἷόν τιϲ μίξιϲ εἶναι λευκοῦ τε ἅμα καὶ πελιδνοῦ 
καί ποτε τὸ πελιδνὸν αὐτὸ | μόνον ἐπικρατεῖν ἄνευ τοῦ λευκοῦ. τὰ 
τοιαῦτα οὖν χρώματα τὸν ὠμὸν ἐπικρατεῖν ἐνδείκνυται χυμόν, ἐν εἴδει 
μὲν ὑπάρχοντα φλέγματοϲ, ἧττον δ' ὑγρὸν ὄντα τοῦ ϲυνήθουϲ ὀνο-
μαζομένου φλέγματοϲ. ὡϲ τὰ πολλὰ δὲ οὐδὲ γλιϲχρότηϲ αὐτῷ πρόϲ-
εϲτιν· ὡϲ, εἴ γε προϲείη, τὸν τοιοῦτον χυμὸν ὁ <Πραξαγόραϲ> ὑαλώδη 
καλεῖ, ψυχρὸν μὲν ἱκανῶϲ ὑπάρχοντα, παχύτερον δ' ἧττον ὄντα τοῦ 
κατ' ἐξοχὴν ὠμοῦ προϲαγορευομένου. κοινῇ μὲν γὰρ οἱ τοιοῦτοι χυ-
μοὶ λευκοί τε καὶ ὠμοὶ πάντεϲ εἰϲί, προϲαγορεύεται δ' αὐτῶν ἄλλοϲ 
ἄλλῃ προϲηγορίᾳ. καὶ οὐ τοῦ νῦν ἐνεϲτῶτοϲ καιροῦ διορίϲαϲθαι πάν-
ταϲ αὐτούϲ· μόνου γὰρ εἰϲ τὰ παρόντα τοῦ κοινῇ πᾶϲι ϲυμβεβηκότοϲ 
δεόμεθα, τοῦ μηδέπω κατειργάϲθαι τελέωϲ αὐτοὺϲ ὑπὸ τῆϲ φύϲεωϲ, 
ἀλλ' ἔθ' ὑπάρχειν ὠμούϲ. ἐν μεθορίῳ γάρ ἐϲτι τὸ αἷμα τῶν τε χο-
λωδῶν χυμῶν καὶ τούτων, ὧν τὸ γένοϲ ἑνὶ προϲρήματι καλεῖν ἔξεϲτιν 
ἢ ὠμὸν χυμὸν ἢ φλέγμα. ἐκεῖνοι μὲν γὰρ ὑπερκατεργαϲθέντοϲ ἀπο-
τελοῦνται τοῦ αἵματοϲ, οὗτοι δ' οὐδέπω γεγονότοϲ. ἔϲτι δ' ἑκατέρων 
ἄπειροϲ μὲν ἡ κατὰ μέροϲ διαφορά, διώριϲται | δέ πωϲ ἤδη πρὸϲ τῶν  
περὶ τὰ τοιαῦτα δεινῶν εἴδεϲιν εὐαριθμήτοιϲ· ὧν οὐδ' αὐτῶν ἀναγ-
καῖόν ἐϲτιν μεμνῆϲθαι νῦν ἁπαϲῶν, ἀλλ' ἀρκεῖ μόνον εἰϲ ἓν ἀγαγεῖν 
ἅπαντα τὰ κεφάλαια, ὅπερ οἷον ϲκοπόν τινα ποιήϲαϲθαι προϲήκει τῶν 
πρακτέων. ἐπειδὴ γὰρ οἱ μέν τινέϲ εἰϲι, πρὶν ἀκριβῶϲ αἱματωθῆναι 
τὴν τροφήν, οἷον ἡμίπεπτοι [τινεϲ], οἱ δ' ἄπεπτοι παντάπαϲιν, οἱ δ' 
ὀλίγον ἀποδέοντεϲ αἵματοϲ ἰδέαϲ, ἕτεροι δ' ἔϲχατοι τῆϲ αἱματώϲεωϲ, 
ἀμετρίᾳ θερμότητοϲ ἑπόμενοι, καὶ τούτων αὐτῶν οἱ μὲν ὀλίγον ἀπο-
κεχωρηκότεϲ τοῦ αἵματοϲ, οἱ δὲ πλέον, οἱ δὲ πλεῖϲτον, ἐπὶ μὲν τῶν 
ὀλίγον ἀπεχόντων ἐφ' ἑκάτερα θαρρούντωϲ χρῆϲθαι φλεβοτομίᾳ, ἐπὶ 
δὲ τῶν πλέον εὐλαβέϲτερον, ἐπὶ δὲ τῶν πλεῖϲτον οὐδ' ὅλωϲ. ϲυν-
επιϲκοπεῖϲθαι δὲ πειρᾶϲθαι καὶ τὸ ποϲὸν ἐν αὐτοῖϲ, οἷον, εἰ οὕτωϲ 
ἔτυχεν, ἂν μὲν ὀλίγον ὑπάρχῃ τὸ χρηϲτὸν αἷμα, πλεῖϲτοϲ δ' ἄλλοϲ 
τιϲ χυμόϲ, ἀφίϲταϲθαι τῆϲ φλεβοτομίαϲ· ἂν δ' οὗτοϲ μὲν ὀλίγοϲ ᾖ, 
δαψιλὲϲ δ' ὑπάρχῃ τὸ αἷμα, θαρρούντωϲ χρῆϲθαι φλεβοτομίᾳ. | εἶθ' 
οὕτωϲ, ὡϲ εἴρηται πρόϲθεν, ὑπάγειν γαϲτέρα πρόϲ τε τὸ πλῆθοϲ 
ἀφορῶντα καὶ τὴν ἰδέαν τοῦ πλεονάζοντοϲ χυμοῦ. εἰ δέ τιϲ ἤτοι 
δι' ἡλικίαν ἢ διὰ δειλίαν οὐκ ἐθέλοι παρέχειν αὑτὸν τῷ ἰατρῷ πρὸϲ 
οὐδένα τρόπον αἵματοϲ ἀφαιρέϲεωϲ, ἐπὶ κάθαρϲιν ἰϲχυροτέραν ἄγειν 
αὐτόν. εἰ δὲ καὶ ταύτην ὑποπτεύοι, δι' ἑτέρων ἐκκενοῦν τὸ περιτ-
τόν. ἐπὶ μὲν οὖν τῆϲ ὑποκειμένηϲ ἐν τῷ λόγῳ φύϲεωϲ οὐδὲν χαλε-
πὸν ἐξευρεῖν ἑτέραϲ κενώϲειϲ· ἐπ' ἄλλων δὲ μετὰ διοριϲμῶν ἀκρι-
βεϲτέρων ἐξευρίϲκειν αὐτὰϲ προϲῆκεν, οὓϲ αὖθιϲ ἐροῦμεν, ἐπειδὰν πρό-
τερον ὑπὲρ τῆϲ εὐχύμου φύϲεωϲ εἴπωμεν. 
  ὑποκείϲθω γὰρ ὁ τοιοῦτοϲ ἄνθρωποϲ ἐπὶ μοχθηρᾷ διαίτῃ κοπώδηϲ 
γεγενημένοϲ, εἶτ' ἐξ ὧν εἰρήκαμεν ϲημείων ἐν μὲν τῷ φλεβώδει γένει 
τῶν ἀγγείων ἐμφαινέϲθω τι πλῆθοϲ αὐτῷ χυμῶν ἡμιπέπτων, ἐν δὲ 
τῷ παντὶ ϲώματι τούτων δὴ τῶν δακνωδῶν, οἷϲ ὁ κόποϲ εἵπετο, ϲυν-
ηυξήϲθω δέ πωϲ αὐτῷ καὶ τὸ αἷμα. μάλιϲτα μὲν οὖν, ὡϲ εἴρηται, 
ἐχρῆν τοῦ αἵματοϲ ἀφελόντα καθῆραι τοὐντεῦθεν | ἐκεῖνον τὸν χυμόν, 
ὃϲ ἂν ἐπικρατεῖν φαίνηται. μὴ προϲιεμένου δὲ τὴν τοῦ αἵματοϲ ἀφαί-
ρεϲιν, αὐξῆϲαι τὴν κάθαρϲιν. εἰ δὲ μηδέτερον ὑπομένοι, ϲκοπεῖϲθαι τὴν 
ἑτέραν ὁδόν, ᾖ μάλιϲτα ἄν τιϲ, εἰ καὶ μὴ διὰ ταχέων, ἀλλ' ἐν χρόνῳ 
τε πλείονι πρὸϲ τὴν ἀρχαίαν τοῦ ϲώματοϲ ἕξιν ἐπανάγοιτο τὸν ἄν- 
θρωπον. ἐπεὶ οὖν οἱ πρῶτοι δύο ϲκοποὶ τῆϲ ἐπανορθώϲεωϲ ἐν ἁπά-
ϲαιϲ ταῖϲ τοιαύταιϲ διαθέϲεϲίν εἰϲι, πέψιϲ μὲν τῶν ἀπέπτων ἢ καὶ 
ἡμιπέπτων χυμῶν, ὁπόϲοι πρότεροι τοῦ αἵματοϲ γεννῶνται, κένωϲιϲ 
δὲ τῶν δριμέων τε καὶ δακνωδῶν, ὁπόϲοι δεύτεροί τ' εἰϲὶ καὶ ὕϲτεροι 
τοῦ αἵματοϲ, ἀπέχειν μὲν αὐτοὺϲ χρὴ κινήϲεωϲ ἁπάϲηϲ ἰϲχυρᾶϲ, ἀτρέμα 
δ' ἀλείφονταϲ καὶ ἀνατρίβονταϲ ἐλαίῳ λούειν ὅτι μάλιϲτα προϲηνε-
ϲτάτοιϲ λουτροῖϲ, εἶτ' ἐφ' ἡϲυχίαϲ τε καὶ ἀϲιτίαϲ διάγειν, εἰ δ' οἷόν 
τ' εἴη, καὶ ὕπνου, εὖ εἰδόταϲ, ὡϲ οὐδὲν οὕτω πέττει μὲν τὰ πεφθῆναι 
δυνάμενα, διαφορεῖ δὲ τοὺϲ μοχθηροὺϲ χυμοὺϲ ὡϲ ὁ μετὰ τὸ βαλα-
νεῖον ὕπνοϲ. ὅταν οὖν, ὡϲ ὀλίγον ἔμπροϲθεν εἴρηται, τῇ πρώτῃ τῶν 
ἡμερῶν ἀποπειραθέντεϲ, εἰ καθίϲταται ῥᾳδίωϲ ὁ κόποϲ, ὁμοίωϲ | ἐν-
οχλούμενον ὁρῶμεν τὸν ἄνθρωπον, ἐπί τε λουτρὸν ἄγειν αὐτὸν καὶ 
τῇ δευτέρᾳ τῶν ἡμερῶν ἡϲυχάζειν τε καὶ ἀϲιτεῖν ἀναγκάζειν· ὡϲ καὶ 
τὸ δεύτερον ἔτι τε καὶ τρίτον 〈ἐπιτήδειον〉 γνόνταϲ λοῦϲαι νῆϲτιν, 
ἡϲυχίᾳ τε καὶ ὕπνῳ τὰ μεταξὺ τῶν βαλανείων διαλαμβάνοντα. ϲυν-
τελεῖ δὲ καὶ εἰϲ τὸν ὕπνον οὐχ ἥκιϲτα καὶ αὐτὸ τὸ βαλανεῖον αὐτοῖϲ. 
ὑπνωδέϲτεροι γὰρ οἱ λουϲάμενοι γίνονται πάντεϲ, εἰ μηδὲν ἄλλο κω-
λύϲει μεῖζον. ὥϲτε ϲοι τὸν ὕπνον αἴτιόν τε καὶ ϲημεῖον ἀγαθὸν γί-
νεϲθαι τῆϲ ἐλπιζομένηϲ ὠφελείαϲ, ὥϲπερ γε καὶ τὸ μὴ δυνηθῆναι καθ-
εύδειν ἐπὶ τοῖϲ βαλανείοιϲ οὐκ ἀγαθὸν αἴτιον ἅμα καὶ ϲημεῖον. ὡϲ 
τὰ πολλὰ μέντοι καὶ τῶν πλεοναζόντων χυμῶν ἐξ ὕπνου τε καὶ ἀγρυ-
πνίαϲ ἔνεϲτί ϲοι λαβεῖν διάγνωϲιν. ἐπὶ μὲν γὰρ τοῖϲ ψυχροῖϲ τά τε 
κώματα καὶ οἱ μακρότεροι τῶν ὕπνων, ἐπὶ δὲ τοῖϲ θερμοῖϲ καὶ δακνώ-
δεϲιν ἀγρυπνία, καὶ εἰ καθυπνώϲειέ γέ ποτε, φανταϲιώδειϲ τε καὶ θο-
ρυβώδειϲ ὕπνοι ὑποπίπτουϲιν, ὡϲ ἐξανίϲταϲθαι ταχέωϲ αὐτούϲ. ὥϲπερ 
δὲ κατὰ τὴν πρώτην ἡμέραν, οὕτω καὶ κατὰ τὴν δευτέραν ἐλάχιϲτά 
τε καὶ ἁπλᾶ ῥοφήματα | προϲοίϲομεν αὐτοῖϲ· τὸ μὲν γὰρ πλείω διδό-
ναι τοῖϲ κενώϲεωϲ δεομένοιϲ ἄντικρυϲ ἐναντίον, τὸ δ' αὖ μηδ' ὅλωϲ 
τρέφειν ἀϲῶδέϲ ἐϲτι καὶ κακωτικὸν τοῦ ϲτομάχου καὶ τῆϲ δυνάμεωϲ 
καταβλητικὸν καὶ τῆϲ κακοχυμίαϲ αὐξητικόν. ἐλάχιϲτον οὖν αὐτοῖϲ 
διδόναι, μάλιϲτα μέν, εἰ οἷόν τε, χυλοῦ πτιϲάνηϲ ἁπλῶϲ ἠρτυμένηϲ, εἰ 
δὲ μή, ἀλλὰ τοῦ χόνδρου τὸν αὐτὸν τρόπον ἠρτυμένου τῇ πτιϲάνῃ, 
καὶ μάλιϲθ' ὅταν ὠμῶν χυμῶν πλῆθοϲ ὑποπτεύωμεν ἢ ἐν ταῖϲ φλε-
ψὶν ἢ καθ' ὅλον ὑπάρχειν τὸν ὄγκον. εἴπερ γὰρ μηδὲν ὅλωϲ ὄξουϲ 
ὁ χόνδροϲ προϲλάβοι, γλιϲχότερόϲ ἐϲτιν ἢ πρέπει τοῖϲ παροῦϲιν, ὥϲτ'  
ἐμφράξει μᾶλλον, οὐ διαρρύψει τοὺϲ πόρουϲ, οὗ μάλιϲτα χρῄζουϲιν 
ἐπὶ τοῖϲ παχέϲι καὶ γλίϲχροιϲ χυμοῖϲ, οἷοίπερ εἰϲὶ τοὐπίπαν οἱ φλεγ-
ματώδειϲ ἅπαντεϲ. εὔχυμοϲ μὲν οὖν ἐϲτι καὶ διὰ τοῦτο κακοχυμίαϲ 
ἐπικεραϲτικόϲ. ἀλλ' εἰ μὴ κολαϲθείη τὸ γλίϲχρον ἐν αὐτῷ, προϲλαβὼν 
ὄξουϲ τε καὶ πράϲου τὸ μέτριον ἐμφράξει τε καὶ θρέψει μειζόνωϲ ἢ 
ϲυμφέρει τοῖϲ ἐνεϲτῶϲι. διὰ ταῦτ' ἄρα καὶ ὁ τῆϲ πτιϲάνηϲ χυλὸϲ 
ἀμείνων ἐϲτὶν εἰϲ | τὰ τοιαῦτα καὶ τρέφων ϲυμμέτρωϲ καὶ μηδαμόϲε 
κατὰ τὰϲ ϲτενοτέραϲ ὁδοὺϲ ἰϲχόμενοϲ, ὥϲπερ ὁ χόνδροϲ, ἀλλ' αὐτόϲ 
τε διεξερχόμενοϲ προϲαπορρύπτων τε τοὺϲ πόρουϲ ἅμα τῷ τέμνειν 
τε καὶ διαλύειν, ὁπόϲον ἂν ἐν τοῖϲ ἡμιπέπτοιϲ τε καὶ ἀπέπτοιϲ χυμοῖϲ 
ὑπάρχῃ παχύ. διὰ ταῦτά γε καὶ τὸ μελίκρατον ἐπιτήδειόν ἐϲτιν αὐτοῖϲ, 
ὀξύμελί τε καὶ ἀπόμελι καὶ πέπερι καὶ ζιγγίβερι καὶ πάνθ' ὅϲα τέμνει 
τε καὶ διαλύει τὰ παχέα χωρὶϲ τοῦ κακοχυμίαν ἐργάζεϲθαι. λεχθήϲε-
ται δὲ ὑπὲρ τῆϲ ὕληϲ αὐτῶν ἐπὶ πλέον ἐν τοῖϲ ἑξῆϲ· εἰϲ δὲ τὸν ἐν-
εϲτῶτα λόγον ὥϲπερ τινὰ παραδείγματα τά τε προειρημένα λελέχθω 
μοι καὶ τὰ μέλλοντα λεχθήϲεϲθαι. ὀϲπρίων μὲν γὰρ ἐπιτηδειοτάτη ἡ 
πτιϲάνη, λαχάνων δ' ἡ θριδακίνη, τῶν δ' ἰχθύων οἱ πετραῖοι, καὶ τῶν 
ἄρτων οἱ κριβανῖται καὶ ζυμῖται καὶ καθαροὶ ϲυμμέτρωϲ, ὀρνίθων δὲ 
οἱ ὄρειοι, τῶν δὲ ποτῶν ὀξύμελι, μελίκρατον, οἶνοϲ λεπτὸϲ καὶ λευκόϲ, 
ἁπλῶϲ δ' εἰπεῖν, ὅϲαπερ εὔχυμά τ' ἐϲτὶ καὶ ῥυπτικὰ καὶ μὴ γλίϲχρα 
μηδὲ παχύχυμα μηδ' ἱκανῶϲ πολύτροφα. | τὰ δ' οὐρητικὰ προϲαγορευ-
όμενα κατὰ τὸν ἐνεϲτῶτα καιρὸν οὐκ ἐπαινῶ, καὶ μάλιϲθ' ὅϲα ϲφο-
δρότερον θερμαίνει τε καὶ κατατήκει τὸ αἷμα· τῷ γὰρ μέλλοντι καλῶϲ 
πεφθήϲεϲθαι τοϲαύτηϲ ταραχῆϲ οὐδέπω χρεία. ταῦτά τε οὖν ἅπαντα 
πρακτέον οὕτωϲ ἐϲτὶ κατὰ τὴν δευτέραν ἡμέραν, οὐχ ἥκιϲτα δὲ κατὰ 
τὴν τρίτην τε καὶ τὴν τετάρτην. ἔτι τε πρὸϲ τούτοιϲ, εἰ πραΰνοιτο 
μὲν ἡ κοπώδηϲ διάθεϲιϲ, εὔχρουν δὲ γίνοιτο τὸ ϲῶμα καὶ οὖρα πέπονα 
καὶ ὕπνοι χρηϲτοί, τρῖψαι μὲν ἐπὶ πλέον αὐτὸν ἀποτολμήϲαντα, γυ-
μνάϲαι δ' ὀλίγον. πράξαντοϲ γὰρ οὕτωϲ, εἰ μὲν μηδεμία κοπώδηϲ 
αἴϲθηϲιϲ ἐπιγίνοιτο, πρὸϲ τὰ ϲυνήθη γυμνάϲια διὰ ταχέων ἐπανάγειν· 
εἰ δ' ἐπιφανείη τι τῶν ἔμπροϲθεν ἤτοι ϲυμπτωμάτων ἢ ϲημείων, 
αὖθιϲ οὖν καὶ ϲὺ πρὸϲ ἐκεῖνο βλέπων ἐξαλλάττειν πειρῶ τὰ κατὰ μέ-
ροϲ. εἰ μὲν οὖν τῆϲ κοπώδουϲ αἰϲθήϲεωϲ ἀνάμνηϲιϲ γένοιτο μόνηϲ 
ἐπὶ τοῖϲ ἄλλοιϲ ἅπαϲι ϲημείοιϲ ἀγαθοῖϲ διαμένουϲιν, ἀποθεραπευτικῶϲ 
ἐπανορθοῦμεν τὸν κόπον· εἰ δὲ τὰ μὲν ϲημεῖα ταραχθείη τε | καὶ οἷον 
χυθείη, μὴ παρείη δ' ὁ κόποϲ, ἐν ἡϲυχίᾳ πλείονι διαφυλάττειν τὸν  
ἄνθρωπον· εἰ δ' ἄμφω ϲυνέλθοι, διὰ τῆϲ αὐτῆϲ ἐπιμελείαϲ ἄγειν, ᾗ 
χρώμενοϲ ἔμπροϲθεν εἰϲ τοϲοῦτον προϲήγαγεϲ ὠφελείαϲ αὐτόν, ὡϲ 
τολμῆϲαί τι καὶ περὶ γυμναϲίων. οὕτω μὲν οὖν ἐπανορθοῦϲθαι προϲ-
ήκει τὴν εἰρημένην διάθεϲιν. 
  Εἰ δὲ τἄλλα μὲν εἴη ταὐτὰ κατὰ τὸν εἰρημένον ἄνθρωπον, 
ὑπάρχοι δ' ἐν τῷ κοπώδει ϲώματι τὸ μὲν χρηϲτὸν αἷμα ὀλίγον, οἱ δ' 
ὠμοὶ χυμοὶ πάμπολλοι, μήτε φλεβοτομεῖν μήτε καθαίρειν μήτε γυμνά-
ζειν, ἀλλὰ μηδὲ κινεῖν ὅλωϲ μηδὲ λούειν. αἱ μὲν γὰρ φλεβοτομίαι τὸ 
μὲν χρηϲτὸν αἷμα κενοῦϲι, τὸ δὲ μοχθηρόν, ὅπερ ἐν ταῖϲ πρώταιϲ 
μάλιϲτα φλεψὶ ταῖϲ καθ' ἧπάρ τε καὶ μεϲάραιον ἀθροίζεται, πρὸϲ ὅλον 
ἐπιϲπῶνται τὸ ϲῶμα. κάθαρϲιϲ δὲ ἐπὶ τῶν τοιούτων ϲτρόφουϲ τε καὶ 
δήξειϲ ἐργάζεται καὶ λειποψυχίαϲ ϲὺν τῷ μηδὲ κενοῦν ἀξιολόγωϲ· οἱ 
γὰρ ὠμοὶ χυμοὶ πάντεϲ ἀργοὶ καὶ δυϲκίνητοι διὰ τὸ πάχοϲ εἰϲὶ καὶ 
τὴν ψυχρότητα. προϲεμφράττουϲι γοῦν ἁπάϲαϲ τὰϲ ϲτενὰϲ ὁδούϲ, δι' 
ὧν | χρὴ τὸ κενούμενον ἐν ταῖϲ καθάρϲεϲιν ἐπὶ τὴν γαϲτέρα παραγί-
νεϲθαι, καὶ διὰ ταύτην τὴν αἰτίαν οὔτ' αὐτοὶ κενοῦνται καὶ τοὺϲ ἄλλουϲ 
ἐμποδίζουϲι. τοῦτο μὲν οὖν καὶ ὑφ' <Ἱπποκράτουϲ> διὰ βραχυτάτων 
παρῄνηται ῥημάτων εἰπόντοϲ· «πέπονα φαρμακεύειν καὶ κινέειν, μὴ 
ὠμά.» διὰ δὲ τὴν αὐτὴν αἰτίαν οὐδὲ γυμνάζειν οὐδὲ κινεῖν ὅλωϲ ἀλλ' 
οὐδὲ λούειν προϲήκει τοὺϲ ἐν ταῖϲ πρώταιϲ φλεψὶ τὸ πλῆθοϲ τῶν 
ὠμῶν χυμῶν ἔχονταϲ. ἅπαϲαι γὰρ αἱ τοιαῦται κινήϲειϲ εἰϲ ὅλον τὸ 
ϲῶμα ποδηγοῦϲι τοὺϲ χυμούϲ. φυλακτέον οὖν αὐτοὺϲ ἐν ἡϲυχίᾳ πάϲῃ 
καὶ δοτέον ἐδέϲματά τε καὶ ποτὰ καὶ φάρμακα λεπτύνοντά τε καὶ τέ-
μνοντα καὶ κατεργαζόμενα τὸ πάχοϲ τῶν χυμῶν, ἄνευ τοῦ θερμαίνειν 
ἐπιφανῶϲ· οἱ γὰρ θερμανθέντεϲ ἰϲχυρότερον χυμοὶ πανταχόϲε τοῦ ϲώ-
ματοϲ ἴαϲιν. διαιτᾶν οὖν αὐτοὺϲ ἐπ' ὀξυμέλιτι μάλιϲτα βραχύ τι καὶ 
πτιϲάνηϲ ἐνίοτε καὶ μελικράτου διδόντα. καὶ γὰρ φέρουϲι τὴν λεπτὴν 
δίαιταν, εἴπερ τινὲϲ ἄλλοι, καταχρώμενοι τῷ πλήθει τῶν ὠμῶν χυ-
μῶν εἰϲ τροφὴν τοῦ ϲώματοϲ ἐν τῷ κατὰ βραχὺ πέττειν αὐτούϲ. ἐπεὶ 
δὲ καὶ τὸ | ὑποχόνδριον ἅπαϲι τοῖϲ τοιούτοιϲ ἐπῆρταί τε καὶ διαπεφύ-
ϲηται καὶ ῥᾳδίωϲ, ὅ τι περ ἂν προϲάρωνται, πνευματοῦται, βέλτιον ἂν 
εἴη διδόναι ϲὺν τῇ τροφῇ πεπέρεωϲ μακροῦ. καὶ γὰρ διαλύει τοῦτο 
παχύτητα φυϲώδουϲ πνεύματοϲ, ἀπωθεῖται δὲ καὶ πρὸϲ τὴν κάτω γα- 
ϲτέρα τὰ καθ' ὑποχόνδριον ἀργῶϲ ϲυνεϲτῶτα καὶ τῇ πέψει τῶν ληφθέν-
των ϲυναίρεται κατὰ τὸν αὐτὸν λόγον ἁπάντων πεπέρεων. εἰ δὲ μὴ 
παρείη τοῦτο, τῷ λευκῷ χρηϲτέον· ἔϲτι γὰρ ϲτομάχου τονικώτερον 
ἀμφοῖν τοῖν ἄλλοιν πεπερέοιν. εἰ δὲ μηδὲ τοῦτο παρείη, χρῆϲθαι τῷ 
καλλίϲτῳ μέλανι· τοῦτο δὲ τὸ βαρύϲταθμον. 
  ἄμεινον δὲ καὶ τῷ Διοϲπολιτικῷ προϲαγορευομένῳ χρῆϲθαι φαρ-
μάκῳ. ϲυντίθεται δὲ διττῶϲ, ἐνίοτε μὲν ἐξ ἁπάντων ἴϲων, κυμίνου τε 
καὶ πεπέρεωϲ καὶ πηγάνου καὶ νίτρου, καὶ ἔϲτιν οὕτω μᾶλλον ὑπακτι-
κώτερον γαϲτρόϲ· ἐνίοτε δὲ τῶν μὲν ἄλλων ἴϲον ἑκάϲτου μίγνυται, τοῦ 
νίτρου δ' ἥμιϲυ. κάλλιον δὲ κύμινον μὲν ἐμβάλλεϲθαι τὸ καλούμενον 
Αἰθιοπικόν, πεπέρεωϲ δὲ ἤτοι τὸ μακρὸν ἢ τὸ λευκόν. ἐμβρέχεϲθαι δὲ 
τὸ κύμινον ὄξει δριμυτάτῳ· κἄπειτ' εὐθέωϲ | τριβέϲθω ἢ πρότερον 
φρυγέϲθω μετρίωϲ ἐν ἀγγείῳ κεραμέῳ, τελέωϲ ὠπτημένῳ κατὰ τὴν 
κάμινον. ὅϲα γὰρ ἐνδεῶϲ ἐξηράνθη, πηλώδη μᾶλλόν ἐϲτιν ἢ κεράμεα 
καὶ τοῖϲ φαρμάκοιϲ τι προϲτρίβεται τῆϲ ἑαυτῶν ποιότητοϲ. ἔϲτω δὲ 
καὶ τὰ τοῦ πηγάνου φύλλα προανεξηραμμένα ϲυμμέτρωϲ. εἰ μὲν γὰρ 
ἐπὶ πλέον ξηρανθείη, δριμέα τε γίνεται καὶ πικρὰ καὶ περαίτερον τοῦ 
προϲήκοντοϲ θερμά, μηδ' ὅλωϲ δὲ προξηρανθέντα περιέχει τινὰ περιτ-
τωματικὴν ὑγρότητα μηδέπω κατειργαϲμένην ἀκριβῶϲ, δι' ἣν οὐ γίνε-
ται παντάπαϲιν ἄφυϲα. τούτοιϲ τοῖϲ τέϲϲαρϲιν ἐνίοτε μὲν ἀναμίγνυται 
μέλι προαπηφριϲμένον, ἐνίοτε δ' οὐδέν, ἀλλὰ μόνα χωρὶϲ τοῦ μέλιτοϲ 
ἀποτεθέντα πτιϲάνηϲ ἐμβάλλεται χυλῷ καὶ ὅτῳπερ ἂν ἄλλῳ τῶν 
ἐδεϲμάτων μάλιϲτα πρέπειν δοκῇ. λαμβάνεται δὲ καὶ καθ' ἑαυτὸ τὸ 
φάρμακον τοῦτο πρὸ τροφῆϲ τε καὶ μετὰ τροφήν. καὶ ἔϲτι κάλλιϲτον 
ἐπὶ τῇ τοιαύτῃ χρήϲει τὸ τῷ μέλιτι μιγνύμενον, ἀκριβῶϲ προαπηφρι-
ϲμένῳ· τοῦτο γὰρ ἀφυϲώτατον. ἔϲτω δὲ δηλονότι καὶ αὐτὸ τὸ μέλι 
κάλλιϲτον, εἴπερ ἀφυϲώτατόν τε καὶ τμητικώτατον | ἔϲεϲθαι μέλλει τὸ 
φάρμακον. 
  ἐπιτήδειον δὲ τοῖϲ οὕτω διακειμένοιϲ ἐϲτὶ καὶ τὸ διὰ τριῶν πε-
πέρεων, ὅταν μὴ πάνυ φαρμακῶδεϲ καὶ ποικίλον καταϲκευαϲθῇ καθά-
περ οἱ πολλοὶ τῶν ἰατρῶν ϲυντιθέαϲιν αὐτό, δίκην καρυκείαϲ τινὸϲ ἢ 
ϲυὸϲ ἀγρίου πρὸϲ δὴ τούτων τῶν θαυμαϲίων ὀψοποιῶν ἐϲκευαϲμένον. 
ὥϲτ' ἔργον οὐ ϲμικρὸν τοῖϲ ἰατροῖϲ ἐϲτιν ἢ τοῖϲ προϲαραμένοιϲ αὐτὸ  
τὰ ἐπεμβαλλόμενα φάρμακα ἀποπέψαι, τὸ ἄμμι καὶ τὸ ϲέϲελι καὶ τὸ 
λιβυϲτικὸν ὅϲα τ' ἄλλα τοιαῦτα· διαγινώϲκεται γοῦν λαμβανόντων 
ὠμὰ καὶ ἀμετάβλητα μέχρι πλείϲτου κατὰ τὴν γαϲτέρα μένοντα. ταῦτά 
τε οὖν ἀφελεῖν χρὴ τοῦ φαρμάκου καὶ προϲέτι τὸ ἑλένιόν τε καὶ τὸν 
τῆϲ νάρδου ϲτάχυν, ὡϲ δὲ ἔνιοι ϲυντιθέαϲι, καὶ τὴν καϲίαν. ἔχειν δ' 
ἐϲκευαϲμένον ἕτοιμον διττόν, ὡϲ ἡμεῖϲ εἰώθαμεν· ἁπλοῦν μὲν τὸ ἕτε-
ρον, ὅπερ ἐπί τε τῶν ἠπεπτηκότων χρὴ διδόναι καὶ τῶν πρόϲφατον 
ψύξιν ἐχόντων κατὰ τὴν γαϲτέρα καὶ φλεγματώδη χυμόν· ἕτερον δὲ 
φαρμακῶδεϲ, ᾧ μάλιϲτα ἐπὶ τῶν ἀπὸ τῆϲ κεφαλῆϲ | εἰϲ τὸν θώρακα 
ῥευμάτων χρώμεθα. ἀλλὰ τοῦτο μὲν ὅπωϲ χρὴ ϲκευάζειν, αὖθιϲ εἰρή-
ϲεται. τὸ δ' ἁπλοῦν, ᾧ καὶ πρὸϲ τὸ πλῆθοϲ τῶν κατὰ τὰϲ πρώταϲ 
φλέβαϲ ὠμῶν χρώμεθα, τοιόνδ' ἐϲτίν· εἰϲ πεντήκοντα δραχμὰϲ ἑκά-
ϲτου τῶν τριῶν πεπέρεων ἀρκεῖ μιγνύειν ἀνίϲου τε καὶ θύμου καὶ 
ζιγγιβέρεωϲ ἑκάϲτου δραχμὰϲ ὀκτώ. τὸ μὲν ἁπλούϲταϲτον τοῦτο, καὶ 
τούτου μᾶλλον ἔτι τὸ χωρὶϲ ζιγγιβέρεωϲ. ἕτερον δὲ τὸ διὰ τῶν αὐτῶν 
ϲυγκείμενον, ἀλλ' εἰϲ τὰϲ πεντήκοντα δραχμὰϲ ἑκάϲτου τῶν τριῶν 
πεπέρεων ἑκκαίδεκα δραχμῶν ἐμβαλλομένων ἑκάϲτου τῶν τριῶν, ἀνί-
ϲου καὶ θύμου καὶ ζιγγιβέρεωϲ, ᾧ καὶ μάλιϲτα χρώμεθα πρὸϲ τὰ παρ-
όντα. χρὴ δ', εἴπερ οἷόν τ' εἴη, τὸ μὲν ἄνιϲον εἶναι Κρητικόν, Ἀττικὰ 
δὲ τὰ θύμα ἢ πάντωϲ γε ἐκ χωρίων ὑψηλῶν τε καὶ ξηρῶν. ἐμβάλλειν 
δ' αὐτῶν τὴν κόμην ἅμα τοῖϲ ἄνθεϲιν, ἀποκρίνοντα τὸ ξυλῶδεϲ. ἔϲτω 
δὲ καὶ τὸ πέπερι τὸ μὲν μακρὸν ἄτρητόν τε καὶ ὑγιέϲ, ὥϲπερ οὖν καὶ 
τὸ ζιγγίβερι· τάχιϲτα γὰρ ἀμφότερα τιτρᾶται. καὶ πρὸϲ τῷ μὴ τετρῆ-
ϲθαι | τὸ ἀληθινὸν δηλονότι αὐτὸ τὸ πέπερι τὸ ἀπὸ τῆϲ βαρβάρου 
κομιζόμενον ἔϲτω. διττῶϲ γὰρ ἐνταῦθα πανουργεῖται, ϲκευαζόμενον 
μὲν τὸ ἕτερον ἐπὶ τῆϲ Ἀλεξανδρείαϲ μάλιϲτα, βοτάνηϲ δέ τινοϲ ἐκ-
βλάϲτημα θάτερον ὑπάρχει. ὡϲ δ' ἄν τιϲ μάλιϲτα γνωρίζοι τὸ πεπαν-
ουργημένον, ἐγὼ διηγήϲομαι, τοϲοῦτον πρότερον εἰπὼν ὑπὲρ τοῦ μὴ 
θαυμάζειν τινὰ μηδὲ ζητεῖν τὴν αἰτίαν, δι' ἣν εἴτε ϲυνθέϲειϲ φαρμά-
κων ἢ δοκιμαϲίαϲ ἐπῆλθέ μοι γράφειν ἐνταῦθα, μὴ πάνυ τι πράττειν 
τοῦτο εἰθιϲμένῳ κατὰ τὴν θεραπευτικὴν πραγματείαν. ἐν ἐκείνῃ μὲν 
γὰρ αὐτοῖϲ μόνοιϲ διαλέγομαι τοῖϲ ἰατροῖϲ, ἐνταυθοῖ δὲ καὶ τοῖϲ ἄλλοιϲ 
ἅπαϲιν, οὓϲ ὀνόματι κοινῷ προϲαγορεύουϲιν ἔνιοι φιλιάτρουϲ, ἐν τοῖϲ 
πρώτοιϲ δηλονότι μαθήμαϲι γεγονόταϲ, ὡϲ γεγυμνάϲθαι τὴν διάνοιαν.  
οὔκουν ἀναγκαῖόν ἐϲτι τοῖϲ τοιούτοιϲ οὔτ' ἐν τῇ περὶ τῶν ἁπλῶν 
φαρμάκων οὔτ' ἐν τῇ περὶ ϲυνθέϲεωϲ αὐτῶν γεγυμνάϲθαι πραγματείᾳ, 
πολὺ δὲ δὴ μᾶλλον οὔθ' ὡϲ ϲκευάζειν ἐπίϲταϲθαι οὔθ' ὡϲ χρὴ δοκι-
μάζειν ἕκαϲτον. τούτοιϲ οὖν ἄμεινόν ἐϲτι γράφεϲθαι τὰ τοιαῦτα πάντ' 
ἀκριβῶϲ, ὥϲπερ ἀρτίωϲ τὰ περὶ τοῦ | μακροῦ πεπέρεωϲ ἐπεχείρηϲα διη-
γεῖϲθαι. χρὴ γὰρ ἀπογεύεϲθαι μὲν αὐτοῦ πρῶτον, ἀκριβῶϲ ἐπιϲκοπού-
μενον, εἰ πεπέρεωϲ ἀποϲῴζει ποιότητα, μετὰ δὲ τοῦτ' ἐμβαλεῖν ὕδατι. 
τὸ γὰρ ἐϲκευαϲμένον, εἰ βραχείη δι' ὅληϲ τῆϲ ἡμέραϲ, αὐτίκα δια-
λύεται τηκόμενον. εἴπερ οὖν ἥ τε ποιότηϲ ἀκριβῶϲ αὐτῷ πεπέρεωϲ 
ὑπάρχει καὶ μὴ διαλύεται βρεχόμενον, εἶθ', ὡϲ εἴρηται, καὶ ἄτρητον 
εἴη, ἐπιτήδειον νόμιζε τὸ τοιοῦτον μακρὸν πέπερι. τὸ δέ γε μέλαν 
μήτε μικρὸν ἔϲτω μήτε ῥυϲϲὸν μήτε παχύφλοιον, ἀλλ' ἐκ τοῦ βαρυ-
ϲτάθμου καλουμένου τὸ μέγιϲτόν τε ἅμα καὶ εὐτραφέϲτατον ἐκλεγέϲθω. 
καὶ τοῦ λευκοῦ δ' ὁμοίωϲ ἐκλεγέϲθω τὸ μέγιϲτόν τε καὶ εὐτραφέϲτα-
τον. εἶτα πάντων ἅμα κοπέντων καὶ λεπτῷ κοϲκίνῳ διαττηθέντων 
ἀπηφριϲμένον ἐπιμελῶϲ μιγνύϲθω μέλι τὸ κάλλιϲτον, εὐῶδεϲ δήπου 
τοῦτο καὶ ξανθὸν ὑπάρχον γλυκύτατόν τε ἅμα καὶ δριμύτατον καὶ τῇ 
ϲυϲτάϲει μήτε παχὺ μήθ' ὑγρόν, ὡϲ ἀποϲπᾶϲθαι τῆϲ ϲυνεχείαϲ, ἀλλ' 
ὥϲτε καθέντα τὸν δάκτυλον εἰϲ αὐτό, κἄπειτα καταϲτήϲαντα μετέω-
ρον, ἀπορρέον ὁρᾶν αὐτοῦ τὸ μέλι μέχρι | πλείϲτου ϲυνεχὲϲ ἑαυτοῦ. 
ἄμεινον δ' ἐπ' ἀνθράκων ἑψεῖν ἢ ξύλων ἀκριβῶϲ ξηρῶν, ἃ δὴ καὶ 
καλοῦϲιν ἄκαπνα. τοῦτό τε οὖν διδόναι χρὴ τὸ φάρμακον οὐχ ἅπαξ 
μόνον ἢ δίϲ, ἀλλὰ καὶ πλεονάκιϲ ἑκάϲτηϲ ἡμέραϲ· καὶ γὰρ ἕωθεν καὶ 
πρὸ τροφῆϲ καὶ μετὰ τροφὴν καὶ καθυπνοῦν μελλόντων ἐπιτήδειον 
ὑπάρχει· τὸ δὲ πλῆθοϲ ἑκάϲτηϲ δόϲεωϲ ἔϲτω κοχλιάριον μεϲτόν, μικρὸν 
μὲν ἐπὶ τῶν μικρῶν ϲωμάτων, μέγιϲτον δὲ ἐπὶ τῶν μεγίϲτων, ἀνὰ 
λόγον δ' ἐπὶ τῶν μεταξύ. καὶ μέντοι καὶ τὸ ζιγγίβερι, τὸ κομιζόμενον 
ἐκ τῆϲ βαρβάρου, διάβροχον ὄξει, ϲυμφέρει λαμβάνειν. ἔϲτι δὲ τοῦτο 
ῥίζα χλωρᾶϲ τῆϲ πόαϲ ἐμβαλλομένη τῷ ὄξει μετὰ τὴν ἀναίρεϲιν εὐθέωϲ. 
καταϲβέννυται γὰρ ἡ τῶν τοιούτων φαρμάκων θερμότηϲ αὐτόθι που 
περὶ τὰϲ πρώταϲ φλέβαϲ, οὐκέτ' ἀναφερομένη πρὸϲ ὅλον τὸ ϲῶμα, 
καθάπερ ἑτέρων τινῶν, οἷον καὶ τὸ διὰ τῆϲ καλαμίνθηϲ, ὑπὲρ οὗ μετ' 
ὀλίγον ἐπὶ πλέον εἰρήϲεται.  
  Ταῦτ' ἄρα καὶ ὀξύμελι χρηϲιμώτατον αὐτοῖϲ ἐϲτιν, ὡϲ καὶ 
πρότερον εἴρηται. ϲκευάζειν δὲ καὶ τοῦτο | προϲήκει κατὰ τάδε. μέλι 
τὸ κάλλιϲτον ἐπ' ἀνθράκων ἀπαφρίϲανταϲ ἐπεμβάλλειν αὐτῷ τοϲοῦτον 
ὄξουϲ, ὡϲ γευομένῳ μήτ' ἄγαν ὀξὺ φαίνεϲθαι μήτε γλυκύ· καὶ τότ' 
αὖθιϲ ἑψεῖν ἐπ' ἀνθράκων, ὡϲ ἑνωθῆναί τε τὰϲ ποιότηταϲ αὐτῶν ἀκρι-
βῶϲ καὶ μὴ φαίνεϲθαι γευομένοιϲ ὠμὸν τὸ ὄξοϲ· εἶτ' ἀποθεμένουϲ 
τούτῳ μιγνύειν ὕδωρ ἐπὶ τῆϲ χρήϲεωϲ, οὕτω κεραννύνταϲ ὡϲ οἶνον. 
εἰ μὲν οὖν ὁ πίνων αὐτὸ μήθ' ὡϲ ὀξὺ μήθ' ὡϲ γλυκὺ μέμφοιτο, χρη-
ϲτέον ἄχρι παντόϲ· εἰ δὲ μή, τὸ λεῖπον ἐπεμβάλλονταϲ ἀφεψεῖν αὖθιϲ. 
οὐ γὰρ ἐπαινῶ τοὺϲ κατὰ μίαν ϲυμμετρίαν ϲκευάζονταϲ αὐτό· παρα-
πλήϲιον γάρ τί μοι δοκοῦϲιν οἱ τοιοῦτοι ποιεῖν τοῖϲ ἀξιοῦϲιν ἅπανταϲ 
τοὺϲ πίνονταϲ ὡϲαύτωϲ κεραννύναι τὸν οἶνον τῷ ὕδατι, μὴ γινώϲκον-
τεϲ, ὡϲ ἔνιοι μὲν ὑδαρέϲτερον εἰθιϲμένοι πίνειν εὐθέωϲ πλήττονται 
τὴν κεφαλήν, εἰ καὶ βραχύ τιϲ αὐτοῖϲ ἀκρατέϲτερον κεράϲειεν, ἔνιοι 
δ' ἀκρατεϲτέρῳ χαίροντεϲ ἀνατρέπονται τὸν ϲτόμαχον ὑδαρέϲτερον 
πιόντεϲ. ὁπότ' οὖν ἐπὶ οἴνου ταῦτα ϲυμπίπτει, ϲυνήθουϲ οὕτω ποτοῦ, 
πολὺ δὴ μᾶλλον ἐπ' ὀξυμέλιτοϲ, ὅϲῳ καὶ ἀηθέϲτερον οἴνου | καὶ ἰϲχυ-
ρότερόν ἐϲτιν, εἰκὸϲ ἀκολουθήϲειν αὐτά. βέλτιον οὖν ἐϲτιν ταῖϲ τῶν 
λαμβανόντων αἰϲθήϲεϲι κρίνειν τὸ ϲύμμετρον, οὐ ταῖϲ ἡμετέραιϲ, 
οἰκειότατον μὲν εἶναι νομίζονταϲ τῇ φύϲει τοῦ λαμβάνοντοϲ τὸ ἥδι-
ϲτον ὀξύμελι καὶ διὰ τοῦτο καὶ ὠφέλιμον, ἐναντιώτατον δὲ τὸ ἀηδέ-
ϲτατον. αὐτὴν δὲ τὴν πρώτην κρᾶϲιν αὐτοῦ, ὡϲ ἂν μάλιϲτα τοῖϲ πλεί-
ϲτοιϲ ἁρμόϲειε, κατὰ τάδε χρὴ ποιεῖϲθαι· ὄξουϲ ἑνὶ μέρει διπλάϲιον 
μιγνύϲθω τοῦ τὸν ἀφρὸν ἀφῃρημένου μέλιτοϲ, εἶθ' οὕτωϲ ἐπὶ μαλακοῦ 
πυρὸϲ ἑψείϲθω, μέχριϲ ἂν ἑνωθῶϲιν αὐτῶν αἱ ποιότητεϲ· οὕτω γὰρ 
ἂν οὐδὲ τὸ ὄξοϲ ὠμὸν ἔτι φαίνοιτο. 
  δι' ὕδατοϲ δ' εὐθέωϲ ἐξ ἀρχῆϲ ὧδε ϲκευάζειν ὀξύμελι. τῷ μέλιτι 
μιγνύϲθω τετραπλάϲιον ὕδατοϲ καλλίϲτου κἄπειθ' ἑψείϲθω μετρίωϲ, 
μέχριϲ ἂν ὁ ἀφρὸϲ ἐφιϲτῆται. τὸ μὲν οὖν φαῦλον μέλι πάμπολυν 
ἐξερεύγεται τὸν ἀφρόν, ὥϲτε καὶ ἡ ἕψηϲιϲ αὐτοῦ πολυχρονιωτέρα γί-
νεται· τὸ δὲ ἄριϲτον ἐλαχιϲτοτέρῳ χρόνῳ καὶ βραχύτατον ἀφίηϲιν,  
ὥϲτ' οὐδὲ ἴϲηϲ αὐτῷ δεῖ τῆϲ ἑψήϲεωϲ. ἡ δ' οὖν πλείϲτη τὸ τέταρτον 
ἀπολείπει μέροϲ τοῦ κραθέντοϲ | ἐξ ἀρχῆϲ. μίξανταϲ δ' ὄξουϲ ἥμιϲυ 
τοῦ μέλιτοϲ πάλιν ἑψητέον ἄχρι τοῦ τὰϲ ποιότηταϲ αὐτῶν ἀκριβῶϲ 
ἑνωθῆναι καὶ μηκέτ' ὠμὸν φαίνεϲθαι τὸ ὄξοϲ. ϲκευάζεται δὲ καὶ κατ' 
ἀρχὰϲ εὐθέωϲ τῶν τριῶν μιχθέντων. ἔϲτω δὲ ἓν μὲν ὄξουϲ μέροϲ, δύο 
δὲ μέλιτοϲ, ὕδατοϲ δὲ τέτταρα· καὶ ταῦθ' ἑψείϲθω μέχρι τοῦ τρίτου 
μέρουϲ ἢ τετάρτου, τὸν ἀφρὸν ἀφαιρούντων ἡμῶν. εἰ δὲ ἰϲχυρότερον 
αὐτὸ ποιῆϲαι βούλοιο, τοϲοῦτον ἐμβαλεῖϲ ὄξουϲ, ὅϲον καὶ μέλιτοϲ. 
  ἀπόμελι δὲ κάλλιϲτον ἐν ὕδατι ϲκευάζεται, καὶ πίνουϲιν αὐτὸ δι' 
ὅλου τοῦ θέρουϲ, ὡϲ ἐμψῦχον ποτόν. ἔνεϲτι δὲ τῷ βουλομένῳ καὶ 
πρὸϲ τὴν ὑποκειμένην ἐν τῷ παρόντι λόγῳ διάθεϲιν ὠφελίμωϲ χρῆ-
ϲθαι, καὶ μάλιϲθ' ὅταν ὀξυνθῇ· πάϲχει δὲ πλειϲτάκιϲ τοῦτο, τὸ μὲν 
μᾶλλον, τὸ δὲ ἧττον, ὡϲ ἂν δι' ὕδατοϲ ϲκευαζόμενον, οὐ τοῦ ὀμβρίου, 
καθάπερ τὸ ὑδρόμελι, ἀλλὰ τοῦ ἐπιτυχόντοϲ. ἔνεϲτι δ', εἰ βούλοιτό 
τιϲ, καὶ δι' ὀμβρίου ϲυντιθέναι. καὶ ἔγωγ' ἂν οὕτω ποιεῖν ϲυνεβού-
λευον, εἰ ἐπῄνουν τὸ ὄμβριον· ἀλλὰ γὰρ οὔτε τοῦτο ἐπαινῶ καὶ οὐδὲν 
χεῖρον ὀξυνόμενον ἀποτελεῖται καὶ μάλιϲτα εἰϲ τὰ | παρόντα. καὶ γὰρ 
οὖν καὶ μετρίωϲ ὀξύνεται τό γε μὴ παντάπαϲιν ἀμελῶϲ ἐϲκευαϲμένον. 
ἡ δ' ἐπιμέλεια τῆϲ ϲκευαϲίαϲ ἐϲτὶν ἐν τῷ τὸ κηρίον εἶναι μὴ πάνυ 
φαῦλον ἑψεῖϲθαί τ' ἐπὶ πλέον ἐν ὕδατι πηγαίῳ, καθαρῷ τε καὶ ἡδεῖ. 
χρὴ γὰρ ἐκπιέϲαντα τῶν κηρίων τὸ μέλι μέχρι τοϲούτου καθεψεῖν ἐν 
ὕδατι, ἄχριϲ ἂν μηκέτι μηδεὶϲ ἀφρὸϲ ἐπανιϲτῆται. 
  τούτῳ τε οὖν χρῆϲθαι ποτῷ καὶ τῶν οἴνων τοῖϲ ὠξυϲμένοιϲ ἀτρέμα 
καὶ τῶν ἐδεϲμάτων τοῖϲ λεπτύνουϲιν ἄνευ τοῦ θερμαίνειν, οἷάπερ 
ἐϲτὶ καὶ ἡ κάππαριϲ, εἰ δι' ὀξυμέλιτοϲ ἢ δι' ὀξελαίου λαμβάνοιτο. 
μέχρι μὲν δὴ δυοῖν ἢ τριῶν ἡμερῶν, ὡϲ εἴρηται, διαιτᾶν· εἰ δ' ἐλπί-
ζοιϲ ἱκανῶϲ ἤδη λελεπτύϲθαι τοὺϲ ὠμοὺϲ χυμούϲ, οἶνον προϲφέρειν, 
λεπτὸν μὲν τῇ ϲυϲτάϲει, κιρρὸν δὲ ἢ λευκὸν τῇ χροιᾷ· ὁ μὲν γὰρ εἰϲ 
εὐχυμίαν τε καὶ πέψιν, ὁ δ' εἰϲ οὔρηϲιν ἀγαθόϲ. εἰϲὶ δ' ἐπὶ μὲν τῆϲ 
Ἰταλίαϲ ὅ τε Φαλερῖνοϲ καὶ ὁ Ϲουρεντῖνοϲ ἐκ τοῦ προτέρου γένουϲ, 
ὥϲπερ οὖν ἐκ τοῦ δευτέρου ὁ Ϲαβῖνόϲ τε καὶ ὁ Ἀλβανὸϲ καὶ Ἀδρια-
νόϲ, ἐπὶ δὲ τῆϲ Ἀϲίαϲ ἐκ μὲν τοῦ προτέρου Λέϲβιόϲ τε καὶ Ἀριού-
ϲιοϲ, | ἐκ δὲ τοῦ δευτέρου Τιτακαζηνόϲ τε καὶ Ἀρϲυηνόϲ. οὗτοι μὲν 
οὖν ὡϲ παραδείγματα εἴρηνται τοῦ λόγου. πολλοὶ δὲ καὶ ἄλλοι κατὰ 
τὴν Ἰταλίαν εἰϲὶ καὶ τὴν Ἀϲίαν, οὐχ ἥκιϲτα δὲ κἀν τοῖϲ ἄλλοιϲ ἔθνε- 
ϲιν, ὅμοιοι τοῖϲ εἰρημένοιϲ, οὓϲ αὐτὸν ἕκαϲτον ἐκλέγεϲθαι χρὴ πρὸϲ 
τοὺϲ εἰρημένουϲ ἀποβλέποντα ϲκοπούϲ, τήν τε χρόαν καὶ τὴν ϲύϲταϲιν, 
ἀποδοκιμάζειν τε τούϲ τε παχεῖϲ καὶ τοὺϲ μέλαναϲ, ὡϲ κακοχύμουϲ τε 
καὶ βραδυπόρουϲ. εἰ δ' ἐπὶ τοῖϲδε βελτίων ὁ ἄνθρωποϲ γίνοιτο, καὶ 
λούειν ἤδη προϲήκει καὶ ἀλείφειν καὶ ἀνατρίβειν μαλακῶϲ, κἀπειδὰν 
πρῶτον ὑπόϲταϲιν ἴϲχῃ τὰ οὖρα, τάϲ τε τρίψειϲ αὐξῆϲαι καὶ πρὸϲ τὰ 
ϲυνήθη γυμνάϲια κατ' ὀλίγον ἐπανάγειν. ἐν τούτῳ δὲ τῷ καιρῷ καὶ 
τοῖϲ διαφορητικοῖϲ ἀλείμμαϲι χρηϲτέον, ὧν καὶ πρόϲθεν μὲν ἐμνημό-
νευϲα, καὶ αὖθιϲ δ' ὑπὲρ αὐτῶν ἐρῶ. οὐ μὴν ἐμέτοιϲ χρῆϲθαι ϲυμ-
βουλεύω κατὰ τὰϲ τοιαύταϲ διαθέϲειϲ, ὥϲπερ ἐνίοιϲ ἔδοξεν ἰατροῖϲ τε 
καὶ γυμναϲταῖϲ, ἐξαπατηθεῖϲιν, οἶμαι, πρὸϲ τῶν ὑπὸ <Φιλοτίμου> τε 
καὶ <Πραξαγόρου> γεγραμμένων ἐπὶ ταῖϲ τῶν τοιούτων χυμῶν θερα-
πείαιϲ. οὐ γάρ, | ὅταν ἅμα κοπώδειϲ διαθέϲειϲ πλεονάζωϲιν, ἀλλ' ἐπει-
δὰν μόνοι λυπῶϲιν, ἐμέτοιϲ αὐτοὺϲ ἐκκενοῦϲιν· οὐδεὶϲ γὰρ κίνδυνοϲ 
ἀντιϲπαϲθῆναι τηνικαῦτα βιαιότερον ἔϲω τι τῶν κατὰ τὰϲ ϲάρκαϲ 
περιττωμάτων, ὥϲπερ ὅταν ἄμφω πλεονάζῃ, τὰ μὲν ὠμὰ κατὰ τὰϲ 
πρώταϲ φλέβαϲ, ἐν δὲ τοῖϲ ϲτερεοῖϲ τὰ δακνώδη. φυλάττεϲθαι γὰρ 
τῶν τοιούτων ἄμεινόν ἐϲτιν ἑκατέραϲ τὰϲ ἀντιϲπάϲειϲ, ἔξω μὲν τὴν 
τῶν ὠμῶν, ἔϲωθεν δὲ τὴν τῶν δακνωδῶν. ὥϲπερ οὖν ἐφυλαξάμεθα 
κατὰ τὸν ἔμπροϲθεν λόγον ἔξω τοὺϲ ὠμοὺϲ ἐπιϲπᾶϲθαι χυμούϲ, οὕτω 
χρὴ φυλάττεϲθαι τοὺϲ δακνώδειϲ ἀντιϲπᾶν εἴϲω. κεφάλαια δὲ τῆϲ μὲν 
ἔξω φορᾶϲ αὐτῶν εἰϲι γυμνάϲια καὶ τρίψειϲ καὶ λουτρὰ καὶ θάλποϲ 
ἀλείμματά τε θερμαίνοντα, καὶ τῶν ψυχικῶν παθῶν ἡ ὀξυθυμία καὶ 
ἁπλῶϲ εἰπεῖν ἅπανθ' ὅϲα τοὺϲ ἐν τῷ βάθει τοῦ ζῴου χυμοὺϲ εἰϲ 
τὴν πανταχόθεν κίνηϲιν ἐξορμᾷ, τῆϲ δ' εἴϲω τὰ ἀποτρέποντα τῆϲ 
ἔξω φορᾶϲ. ἔϲτι δὲ δήπου ταῦτα τῶν ὁμιλούντων τῷ δέρματι τά τε 
ψυχρὰ καὶ τὰ ϲτύφοντα καὶ ὅϲα πρὸϲ τούτοιϲ ἐπιϲπᾶται τοὺϲ 
χυμοὺϲ ἢ ἄλλωϲ ὁπωϲοῦν ἐπεγείρει τὴν ἔϲω | κίνηϲιν αὐτῶν, ἐξ ὧν 
ἐϲτι λύπη καὶ φρίκη καθ' ἡντινοῦν αἰτίαν γινομένη· καὶ γὰρ καὶ 
διὰ ψυχρὸν αἴτιον καὶ διὰ θερμὸν ἐδείχθη φρίκη τε καὶ ῥῖγοϲ γινό-
μενον καὶ διὰ τῶν ἐκπληττόντων τε καὶ φοβούντων τὴν ψυχὴν ἤτοι 
ἀκουϲμάτων ἢ θεαμάτων. ἅπαντ' οὖν τὰ τοιαῦτα φυλακτέον ἐϲτίν, 
ἐπειδὰν ἅμα τε κοπώδηϲ ὁ αὐτὸϲ ἄνθρωποϲ ᾖ καὶ τὰϲ φλέβαϲ ἔχῃ  
μεϲτὰϲ ἀπέπτων χυμῶν. οὔτε γὰρ τοὺϲ ἔξω χυμοὺϲ ἀντιϲπᾶν ἔϲω 
καλὸν οὔτε τοὺϲ ἔνδον ἔξω, ἀλλὰ τοὺϲ μὲν ἔξω διαφορεῖν ἀτρέμα 
(τὰ γὰρ ἰϲχυρότερον τοῦτο δρῶντα καὶ τῶν ἔνδον ἐπιϲπᾶταί τι), τοὺϲ 
δ' ἔνδον λεπτύνειν τε καὶ ϲυμπέττειν. εἰ δ' ἤτοι δι' ἐμέτων ἢ διὰ 
γαϲτρὸϲ ὑπαγωγῆϲ ἐπιχειρήϲειαϲ αὐτοὺϲ ἐκκενῶϲαι ϲφοδρότερον, ἐπι-
ϲπάϲῃ τινὰϲ ἐκ τῶν ἔξωθεν εἴϲω. τοὺϲ δὲ περὶ τὸν <Φιλότιμον> οὐ 
χρὴ μέμφεϲθαι τῇ τοιαύτῃ κενώϲει χρωμένουϲ, ὅταν ἐν ταῖϲ πρώταιϲ 
φλεψὶ πλῆθοϲ ὠμῶν χυμῶν περικέηται χωρὶϲ ἑτέραϲ διαθέϲεωϲ, ἀλλὰ 
μᾶλλον ἡμᾶϲ αὐτοὺϲ ἐθιϲτέον ἀκριβέϲτερον ἕπεϲθαι παλαιοῖϲ γράμμαϲιν. 
εἰϲ | αὐτὸ μὲν οὖν τὸ μελίκρατον ὕϲωπον ἐναφεψοῦντεϲ, οὐκ εὐθέωϲ 
μὲν οὐδ' ἐν τῇ πρώτῃ τῶν ἡμερῶν, ἐν δὲ ταῖϲ ἐχομέναιϲ δώϲομεν, 
ἐφ' ὧν ἅμα τε τὸ πλῆθόϲ ἐϲτι τῶν ὠμῶν χυμῶν ἔνδον ἥ τε κοπώ-
δηϲ αἴϲθηϲιϲ ἔξω. τοὺϲ δ' ἐμέτουϲ παραιτηϲόμεθα δεδιότεϲ, ὡϲ εἴρη-
ται, τῶν ἔξωθέν τι περιττωμάτων εἴϲω παλινδρομῆϲαι. <Πραξαγόραϲ> 
δὲ καὶ <Φιλότιμοϲ> εὐλόγωϲ ἔμετον ἐπὶ τοιούτῳ μελικράτῳ παραλαμ-
βάνουϲιν, ὠμοὺϲ χυμοὺϲ θεραπεύοντεϲ ἄνευ κοπώδουϲ διαθέϲεωϲ. 
  Ἀλλ' ἐπειδὴ καὶ περὶ τούτων αὐτάρκωϲ εἴρηται, καιρὸϲ ἂν 
εἴη τῆϲ ὑπολοίπου διαθέϲεωϲ ὑπάρξαϲθαι, καθ' ἣν αἱ μὲν φλέβεϲ αἷμα 
χρηϲτὸν περιέχουϲι ϲύμμετρον τῇ ποϲότητι, τὸ δὲ τῶν ὠμῶν πλῆθοϲ 
εἰϲ τὴν ἕξιν ἀνελήφθη. γίνεται δὲ ταῦτα κατ' ἐκείναϲ μάλιϲτα τὰϲ 
περιϲτάϲειϲ τῶν πραγμάτων, ἐν αἷϲ ἤτοι θάλποϲ ἢ γυμνάϲιον ἄμετρον 
ἐκ τῶν φλεβῶν ἀναρπάζει τοὺϲ ὠμοὺϲ χυμοὺϲ εἰϲ τὰϲ ϲάρκαϲ οὐδε-
μίαν ἐν τῷ παρόντι πρόϲφατον ἀπεψίαν ἠπεπτηκότων, ὡϲ, εἴ γε καὶ 
τοῦτο ϲυνέλθοι, ϲύμπαν οὕτωϲ ἐμπληϲθήϲεται τῶν ὠμῶν χυμῶν τὸ 
ϲῶμα. καὶ λεχθήϲεται μὲν ὀλίγον ὕϲτερον, ὡϲ χρὴ τὴν τοιαύτην ἐπαν-
ορθοῦϲθαι διάθεϲιν. ἀλλ' ἐπεὶ τὸ ϲύνθετον | ὕϲτερόν τέ ἐϲτι καὶ δεύ-
τερον τῶν ἁπλῶν, ἄμεινον ἂν εἴη περὶ τῆϲ ὑπολοίπου διαθέϲεωϲ ἁπλῆϲ 
διελθόνταϲ ἐπὶ τὰϲ ϲυνθέτουϲ αὖθιϲ ἰέναι. καίτοι γε οὐδὲ ταύτην 
ἀκριβῶϲ ἁπλῆν χρὴ νομίζειν, ἀλλ' ὡϲ ἐν αὐτομάτοιϲ κόποιϲ ἁπλῆν. 
ὑποκειμένηϲ γὰρ τῆϲ τὸν κόπον ἐργαζομένηϲ διαθέϲεωϲ, ἐπιμίγνυμεν 
αὐτῇ τὰϲ ἄλλαϲ. ἀλλ' ὅτι καὶ κατὰ τὴν μίξιν ἐνίοτε μὲν ἁπλῆ καὶ μία 
μίγνυται διάθεϲιϲ, ἐνίοτε δὲ ϲύνθετοϲ, οὕτωϲ ὠνομάϲαμεν ἁπλῆν, ὑπὲρ 
ἧϲ ὁ λόγοϲ ἐνέϲτηκεν. ἔϲτω δὲ τὸ πλῆθοϲ τῶν ὠμῶν χυμῶν ἐν τοῖϲ 
ϲτερεοῖϲ τοῦ ζῴου μέρεϲιν, οὐκ ἐν ταῖϲ φλεψίν, ἅμα τῷ καὶ τὴν ἑλ-
κώδη τοῦ κόπου διάθεϲιν ἐν τοῖϲ αὐτοῖϲ ὑπάρχειν· ἡ γὰρ ἐξ ἀρχῆϲ 
ὑπόθεϲιϲ τοῦ λόγου τοιαύτη τιϲ ἦν. ὡϲ οὖν ἐφ' οἷϲ κατὰ τὰϲ φλέ- 
βαϲ ἦν, καὶ μάλιϲτα τὰϲ πρώταϲ, τὸ πλῆθοϲ τῶν ὠμῶν ἐφυλαττόμεθα 
τὰ θερμαίνοντα, δεδιότεϲ εἰϲ τὴν ἕξιν ἀναληφθῆναι τοὺϲ τοιούτουϲ 
χυμούϲ, οὕτω νῦν οὐδὲν χρὴ δεδιέναι. δοτέον οὖν αὐτοῖϲ, ὅϲα μέχρι 
τοῦ δέρματοϲ ἐκτείνει τὴν θερμότητα, καὶ ἀνατριπτέον | ἐπὶ πλέον ἐλαίῳ 
χαλαϲτικῷ, καὶ μάλιϲτα μετὰ τὸν ὕπνον ἕωθεν ἐξαναϲτάνταϲ· ἡ γὰρ 
τοιαύτη τρίψιϲ ἅμα τε πέττει τοὺϲ ὠμοὺϲ χυμοὺϲ καὶ τρέφει τὸν ὄγ-
κον τοῦ ϲώματοϲ. χρὴ δ' ἡϲυχάϲαι μετὰ ταῦτ' ἄχρι πλείονοϲ, εἰ μέλ-
λοι καλῶϲ γενήϲεϲθαι ταῦτα. πολὺ δ' ἂν ἐνεργέϲτερον ἀνύϲειεν, οὗ 
χάριν γίνεται, βραχέα τε ϲιτία προϲενηνεγμένου κατὰ τὴν προτεραίαν 
τοῦ ἀνθρώπου καὶ μηδὲν ἐπὶ τῷ δείπνῳ πίνειν πλὴν οἴνου κιρροῦ 
καὶ λεπτοῦ. καὶ γυμνάζεϲθαι δ' οὐ ϲυμφέρει ϲυνεχῶϲ καὶ ϲφοδρῶϲ 
αὐτίκα, μή πῃ λάθωμεν ἀπέπτων ἔτι χυμῶν ἀναγκάζοντεϲ τρέφεϲθαι 
τὸ ϲῶμα. βέλτιον οὖν ἕωθεν ἐπὶ πλέον ἀνατρῖψαί τε καὶ μετὰ ταῦτα 
ἡϲυχάϲαι περιπατῆϲαί τε τὰ μέτρια καὶ αὖθιϲ χρήϲαϲθαι τρίψει πολλῇ 
καὶ λουτρῷ ϲυμμέτρωϲ θερμῷ καὶ τροφαῖϲ εὐχύμοιϲ τε ἅμα καὶ μὴ 
γλίϲχροιϲ. εἴρηται δ' ἔμπροϲθεν αὐτῶν ἡ ὕλη, πτιϲάνην ἐπαινούντων 
ἡμῶν εἰϲ τὰ τοιαῦτα καὶ τοὺϲ πετραίουϲ ἰχθύαϲ καὶ τῶν ὀρνίθων τοὺϲ 
ὀρείουϲ. ἐπιτήδεια δὲ καὶ τὰ λεπτύνοντα τῶν ἐδεϲμάτων, ὑπὲρ ὧν ἓν 
ἰδίᾳ γέγραπται βιβλίον. 
  εὐλαβεῖϲθαι δὲ χρὴ μηδέν, εἰ καὶ θερμαίνοι ϲφοδρῶϲ, ἀλλὰ καὶ τὸ 
διὰ τῆϲ | καλαμίνθηϲ φάρμακον ἀδεῶϲ λαμβάνειν. ἔϲτι δὲ ἡ ϲύνθεϲιϲ 
αὐτοῦ τοιαύτη. καλαμίνθηϲ καὶ γλήχωνοϲ καὶ πετροϲελίνου καὶ ϲεϲέ-
λεωϲ ἑκάϲτου δραχμὰϲ δώδεκα, ϲελίνου ϲπέρματοϲ, κορύμβων θύμου 
ἀνὰ δραχμὰϲ τέτταραϲ ἑκατέρου, καὶ πρὸϲ τούτοιϲ ἔτι λιβυϲτικοῦ μὲν 
δραχμὰϲ ἑκκαίδεκα, πεπέρεωϲ δὲ ὀκτὼ καὶ τετταράκοντα. πεπέρεωϲ 
μὲν οὖν ἔϲτω τὸ βαρύϲταθμον ὀνομαζόμενον, ϲέϲελι δὲ τὸ Μαϲϲαλεω-
τικόν, πετροϲέλινον δὲ τὸ Μακεδονικόν, καὶ τούτου μάλιϲτα τὸ Ἀϲτρεω-
τικόν, καλαμίνθη δὲ καὶ γλήχων μάλιϲτα μὲν ἐκ Κρήτηϲ, εἰ δὲ μή, ἐκ 
χωρίων ὑψηλῶν τε καὶ ξηρῶν, ὡϲαύτωϲ δὲ καὶ τὰ θύμα. τὰ μὲν οὖν 
ϲκληρὰ καὶ ξυλώδη τῶν βοτανῶν ἀπορρίπτειν, λαμβάνειν δ' εἰϲ τὸ  
φάρμακον τὰ φύλλα, καὶ τούτων μάλιϲτα τὰ λεπτότατά τε καὶ εὐθα-
λέϲτατα καὶ ἐπ' ἄκραιϲ ταῖϲ βοτάναιϲ, καὶ πρὸϲ αὐτοῖϲ ἄνθη τε 
καὶ τὰ ϲὺν αὐτοῖϲ λεπτότατα κάρφη. κόπτειν δ' ἅμα ϲύμπαντα καὶ 
διαττᾶν χρὴ διὰ λεπτοτάτου κοϲκίνου· μάλιϲτα γὰρ εἰϲ ὅλην τοῦ 
ζῴου τὴν ἕξιν τὰ τοιαῦτα τῶν φαρμάκων ἀναδίδοται, καθάπερ γε 
τὰ παχύτατα κατὰ τὴν γαϲτέρα μένει, τοῖϲ ϲτενοῖϲ | ϲτόμαϲι τῶν 
φλεβῶν ἐναρμοϲθῆναι μὴ δυνάμενα. διὰ τοῦτο καὶ τὸ Διοϲπολιτικὸν 
ὀνομαζόμενον φάρμακον, οὗ κατὰ τὸν ἐνεϲτῶτα λόγον ἔμπροϲθεν 
ἐμνημονεύϲαμεν, παχυμερέϲτερον εἰώθαμεν ϲκευάζειν, ἐπειδὰν ὑπαχθῆ-
ναι τὴν γαϲτέρα διὰ τούτου δεήϲῃ. καί τιϲ οὐκ εἰδὼϲ τοῦτο, λεπτό-
τατόν τε καὶ χνοωδέϲτατον ἐργαϲάμενοϲ αὐτό, τὴν μὲν ὑποχώρηϲιν 
οὐδέν τι προὔτρεψεν, οὖρα δ' ἐκίνηϲεν οὐκ ὀλίγα· καὶ ἡμῖν ἐκοινοῦτο 
θαυμάζων τε ἅμα καὶ ζητῶν τοῦ γεγονότοϲ τὴν ἀληθινὴν αἰτίαν. 
αὐτὸϲ μὲν γὰρ ἔφη νομίζειν ἰδιοϲυγκριϲίαν τινὰ τοῦ ἀνθρώπου (καὶ 
γὰρ ἐκάλεϲεν οὕτωϲ) αἰτίαν εἶναι τοῦ ϲυμβεβηκότοϲ. ὡϲ δ' ἔμαθεν, 
ὅτι τὸ τῆϲ ϲυνθέϲεωϲ [εἶδοϲ] αἴτιον [ἴδιον] ὑπῆρχεν, αὖθιϲ ἑτέρωϲ 
ϲκευάϲαϲ ἔτυχε τοῦ ϲκοποῦ. τούτου μὲν οὖν τοῦ παραγγέλματοϲ ἐπὶ 
πάϲηϲ ϲυνθέϲεωϲ φαρμάκων ἄμεινον μεμνῆϲθαι. τὸ δὲ προκείμενον 
ἐν τῷ παρόντι λόγῳ φάρμακον ἀκριβῶϲ ἅπαντα λεπτὰ λαμβανέτω 
χάριν τοῦ ῥᾳδίωϲ ἀναδίδοϲθαί τε καὶ φέρεϲθαι πάντη. μιγνύϲθω δὲ 
τοῖϲ οὕτω παρεϲκευαϲμένοιϲ μέλι τὸ κάλλιϲτον, ἀκριβῶϲ ἀπηφριϲμένον. | 
ἡ δὲ χρῆϲιϲ αὐτοῦ γινέϲθω μετὰ τὴν ἑωθινὴν ἀνάτριψιν πρὸ τῶν γυ-
μναϲίων τε καὶ λουτρῶν. ἔξεϲτι δὲ καὶ χωρὶϲ τοῦ μῖξαι τὸ μέλι ξη-
ρὸν τὸ φάρμακον φυλάξαντα χρῆϲθαι παραπληϲίωϲ ἁλϲὶ τοῖϲ εἰϲ τὰ 
ὄψα παρεϲκευαϲμένοιϲ. ἔξεϲτι δὲ καὶ εἰϲ πτιϲάνην ἐμβάλλειν ἢ ὄξοϲ ἤ 
τι τοιοῦτον ἀντὶ πεπέρεωϲ. οὐ μόνον δὲ τὸ ξηρὸν ἁλῶν δίκην ἐϲτὶ 
πολύχρηϲτον, ἀλλὰ καὶ τὸ ϲὺν τῷ μέλιτι. καὶ γὰρ καὶ τοῦτο δυνατὸν 
ἀναμιγνύντα τοῖϲ ἐδέϲμαϲιν ἀποπειρᾶϲθαι μετά τινοϲ ἐξ αὐτῶν, ὡϲ 
ἡδὺ τῷ χρωμένῳ φαίνεϲθαι. μετὰ μέντοι τὴν τροφὴν μηδέποτε λαμ-
βάνειν μήτε τοῦτο μήτ' ἄλλο τι φάρμακον ἀνάδοϲιν ἰϲχυροτέραν ἐρ- 
γαζόμενον. οὐ γὰρ ἀναδίδοϲθαι τηνικαῦτα βέλτιον, ἀλλὰ πέττεϲθαι 
τοῖϲ ληφθεῖϲιν. ἄμεινον οὖν ἐϲτι τοῖϲ ἐπικουρίαϲ τινὸϲ ἔξωθεν εἰϲ 
πέψιν δεομένοιϲ ἐν τούτῳ τῷ καιρῷ δίδοϲθαι φάρμακον, οὗ τὴν ϲύν-
θεϲιν ἔμπροϲθεν ἐδήλωϲα. λέγω δὲ τὸ διὰ τριῶν πεπέρεων ἁπλοῦν. 
καὶ αὐτὸ δὲ τὸ πέπερι μόνον ἐπιπαττόμενον τῷ ποτῷ χρηϲτὸν εἰϲ τὰ 
παρόντα, καὶ εἴπερ ἄρα μείζων τιϲ εἴη χρεία, καὶ τὸ διὰ | χυλοῦ τῶν 
κυδωνίων μήλων, οὗ τὴν ϲύνθεϲιν ἅπαϲαν ἐρῶ καὶ τὴν δύναμιν ἀκρι-
βῶϲ ἐξηγήϲομαι κατὰ τὸν ἑξῆϲ λόγον. εἰϲ δὲ τὸ παρακείμενον νῦν 
ἁπάντων ἄριϲτον φάρμακον ὧν ἐγὼ γινώϲκω τὸ διὰ τῆϲ καλαμίνθηϲ 
ἐϲτί. καὶ γὰρ λεπτύνει τὰ παχέα καὶ γλίϲχρα καὶ διαφορεῖ καὶ οὔρη-
ϲιν κινεῖ καὶ καταμήνια γυναιξίν. ἔϲτι δὲ καὶ ἥδιϲτον ἐν τῇ χρήϲει, 
καὶ μάλιϲθ' ὅταν λάβῃ πλείονοϲ τοῦ μέλιτοϲ. ἑψεῖϲθαι δ' ἐπὶ πλέον 
αὐτὸ χρὴ τηνικαῦτα. τοῖϲ δ' ἀπεϲτραμμένοιϲ τὰ γλυκέα καὶ φεύγουϲι 
τὸ μέλι (καὶ γὰρ καὶ τοιαῦταί τινεϲ εὑρίϲκονται φύϲειϲ) ὀλίγον ἐν τῇ 
ϲυνθέϲει τὸ μέλι μιγνύϲθω. βέλτιον δὲ καὶ μᾶλλον ἑψεῖϲθαι τούτοιϲ· 
καὶ γὰρ ἧττον οὕτωϲ ἐϲτὶ γλυκὺ καὶ ἧττον ἀνατρέπει τὸν ϲτόμαχον 
ἐπὶ τῶν ἀπεϲτραμμένων φύϲει τὸ μέλι. τὰ μὲν δὴ τοιαῦτα πάντα καὶ 
αὐτόϲ τιϲ ἐπινοείτω πρὸ τῆϲ ἡμετέραϲ ϲυμβουλῆϲ, ἕνα κοινὸν ἐν ἅπαϲι 
διαφυλάττων τὸν ϲκοπόν, ἥδιϲτον γενέϲθαι τὸ φάρμακον, εἰϲ ὅϲον 
ἐγχωρεῖ, φυλαττομένηϲ αὐτοῦ τῆϲ εἰϲ τὴν ὠφέλειαν δυνάμεωϲ· οὐ 
γὰρ δὴ ταύτην γ' ἐκλῦϲαι κελεύω τῆϲ ἡδονῆϲ | ϲτοχαϲάμενον. ὅταν 
οὖν ἐπὶ δύο που τὰϲ πρώταϲ ἡμέραϲ ἢ τρεῖϲ οὕτωϲ ᾖ παρεϲκευαϲμέ-
νοϲ ὁ ἄνθρωποϲ, οὐδὲν ἂν εἴη χεῖρον αὐτὸν καὶ γυμνάϲαϲθαι διὰ τῶν 
ϲυνήθων αὐτῷ, ἀποπειρώμενον εὐχροίαϲ τε καὶ τῶν ἄλλων ϲημείων, 
ἃ κατὰ τὸν ἔμπροϲθεν εἴρηται λόγον. εἰ μὲν γὰρ ἅπαντά ϲοι χρηϲτὰ 
φαίνοιτο, τελέωϲ γυμνάζειν αὐτόν· εἰ δὲ μή, προκαταπαύειν τε τοῦ 
ϲυμμέτρου κἀν τοῖϲ προειρημένοιϲ διαιτήμαϲί τε καὶ φαρμάκοιϲ φυλά-
ξαντα κατ' ἐκείνην τὴν ἡμέραν αὖθιϲ ἐπιχειρεῖν τῷ γυμναϲίῳ κατὰ 
τὴν ὑϲτεραίαν ἐπὶ τοῖϲ αὐτοῖϲ ϲημείοιϲ τε καὶ ϲκοποῖϲ, ἵν', ὅταν ἤδη 
πάντα ἄμεμπτα φαίνηται, πρὸϲ τὴν αὐτὴν δίαιταν ἐπανάγῃϲ αὐτόν, 
ἣ καὶ πρὶν ἁλῶναι τῷ κοπώδει ϲυμπτώματι ϲυνήθηϲ ἦν. 
  Ἐπεὶ δὲ καὶ τῷ διὰ τῆϲ ἐλάτηϲ ἀκόπῳ φαρμάκῳ χρῆϲθαι ϲυμ-
φέρει τοῖϲ κατὰ τὴν ϲάρκα τε καὶ τὸν ὄγκον ἅπαντα τοῦ ζῴου χυ-
μοὺϲ ἠθροικόϲιν, ἤτοι πεφθῆναι δεομένουϲ ἢ διαφορηθῆναι, οὐδὲν ἂν 
εἴη χεῖρον εἰπεῖν τι καὶ περὶ τῆϲ ἐκείνου ϲυνθέϲεωϲ. ἔϲτι μὲν οὖν | 
ὡραιότατον αὐτῆϲ τὸ ϲπέρμα περὶ τὴν ἐπιτολὴν τοῦ ἀρκτούρου, ὅϲτιϲ  
καιρὸϲ ἐν Ῥώμῃ μὲν ὁ καλούμενοϲ μήν ἐϲτι Ϲεπτέμβριοϲ, ἐν Περγάμῳ 
δὲ παρ' ἡμῖν Ὑπερβερεταῖοϲ, Ἀθήνηϲι δὲ μυϲτήρια. ἐλαίῳ δ' ἐμβάλ-
λειν αὐτὸ χρή, καθ' ἣν ἂν ἐθέλῃϲ ὥραν τοῦ ἔτουϲ· οὐδεμία γὰρ ὅϲον 
ἐπὶ τούτῳ διαφορά. βέλτιον δέ, εἰ καὶ θλάϲαϲ ἐμβάλλοιϲ αὐτό· θᾶτ-
τον γὰρ ἂν οὕτω τὸ ἔλαιον ἐμπλήϲει τῆϲ οἰκείαϲ ποιότητοϲ καὶ δυ-
νάμεωϲ. εἴη δ' ἂν ὁ χρόνοϲ οὗτοϲ ἐλάχιϲτοϲ ἡμερῶν τετταράκοντα· 
πολλάκιϲ δ' ἡμεῖϲ τρεῖϲ καὶ τέτταραϲ καὶ πολὺ πλείουϲ μῆναϲ ἐπετρέ-
ψαμεν ἐμβραχῆναι, κἄπειθ' οὕτωϲ λαβόντεϲ, εἶτα τὴν ὑγρότητα τοῦ 
ϲπέρματοϲ ἐκθλίψαντεϲ αὐτὸ μὲν ἀπερρίψαμεν τὸ ϲπέρμα, τὸ δ' ὑγρὸν 
ὀθονίῳ διηθήϲαμεν. ἔϲτω δὲ τὸ μὲν ἔλαιον ἕν τι τῶν χαλαϲτικῶν, 
οἷόνπερ ἐν Ἰταλίᾳ τὸ Ϲαβῖνον, ἐμβαλλέϲθω δ' εἰϲ τὰϲ εἴκοϲι καὶ 
πέντε κοτύλαϲ αὐτοῦ μόδιοϲ Ἰταλικὸϲ τοῦ ϲπέρματοϲ τῆϲ ἐλάτηϲ, 
οὐϲῶν δὲ καὶ τῶν κοτυλῶν Ἰταλικῶν, ἃϲ δὴ καὶ λίτραϲ ὀνομάζουϲι. 
βραχέντοϲ δ' ἐν αὐτῷ τοῦ ϲπέρματοϲ, πολλῷ δηλονότι μεῖον γίνεται. 
ϲύμμετρον δ' οὖν ἐϲτι τῷ καταλειφθέντι κηροῦ μὲν λίτραϲ ἐμβαλεῖν 
τέϲϲαραϲ, ῥητίνηϲ | δὲ ἐλατίνηϲ τὸ τρίτον τῆϲ λίτραϲ μέροϲ, αἵπερ 
εἰϲὶν ὁλκῆϲ δραχμαὶ δύο καὶ τριάκοντα. τὸ δ' ἴϲον ἐμβαλλέϲθω καὶ 
τῆϲ ϲτροβιλίνηϲ ῥητίνηϲ. εἰ δ' αὗται μὴ παρεῖεν, ἀντ' αὐτῶν τῇ τερ-
μινθίνῃ χρῆϲθαι. ἑψεῖν δ' ἄμεινον ἐπ' ἀγγείου διπλοῦ ἢ πάντωϲ γ' 
ἐπὶ πυρὸϲ ἀϲθενοῦϲ, οἷόν ἐϲτι τὸ τῶν ἀνθράκων· ἔϲτωϲαν δὲ μηδ' 
οὗτοι πολλοί. τοῦτο τὸ φάρμακον ἐπιτηδειότατόν ἐϲτιν εἰϲ ἅπανταϲ 
κόπουϲ αὐτομάτουϲ τε καὶ οὐκ αὐτομάτουϲ. 
  ἀγαθὸν δὲ καὶ τὸ διὰ τῆϲ αἰγείρου τῶν ἀνθῶν ϲυντιθέμενον. ἔϲτι 
δὲ καὶ τοῦτο τοιόνδε. τῶν ἀνθῶν τῆϲ αἰγείρου μεμυκότων ἔτι μόδιοϲ 
Ἰταλικὸϲ ἐμβάλλεται λίτραιϲ ἐλαίου Ϲαβίνου πεντεκαίδεκα ἢ εἴκοϲι. μὴ 
παρόντοϲ δὲ τοῦ Ϲαβίνου, τῶν ὁμοίων τι παραϲκευαϲτέον ἐλαίων. 
εἴρηται δ' ἐν τοῖϲ ἔμπροϲθεν, ὡϲ ὅμοια πάντ' ἐϲτὶ τὰ λεπτομερῆ θ' 
ἅμα καὶ μὴ ϲτύφοντα. κάλλιον δ', εἰ καὶ μετρίωϲ θλαϲθὲν ἐμβληθείη 
τῷ ἐλαίῳ τὸ ἄνθοϲ. εἰ δὲ καθ' ἑκάϲτην ἡμέραν διακινοῖτο, καὶ μά-
λιϲθ' ὅταν ἥλιοϲ ᾖ θερμόϲ, ἐν οἰκήματί τε θερμῷ τὴν ἀπόθεϲιν ἴϲχοι, 
θᾶττόν τε ἂν οὕτω καὶ μᾶλλον ἡ τῆϲ αἰγείρου | ποιότηϲ τε καὶ δύνα-
μιϲ εἰϲ τοὔλαιον μετέλθοι, ὥϲτε ϲε μετὰ δύο που καὶ τρεῖϲ μῆναϲ δύ-
ναϲθαι ἐκθλίψαντα τὸ ἄνθοϲ αὐτὸ μὲν ἀπορρῖψαι, τὸ δ' ἔλαιον ἔχειν 
ἀδήκτωϲ διαφορητικόν, οὐδέν τι μεῖον τοῦ ἐλατίνου. καὶ μέντοι καὶ  
κηρὸν καὶ ῥητίνην ἔξεϲτιν ἐμβάλλειν αὐτῷ τοϲοῦτον, ὅϲον ἀρτίωϲ ἐν 
τῇ ϲυνθέϲει τοῦ διὰ τῆϲ ἐλάτηϲ εἴρηται φαρμάκου. παχύτερον δ' εἴ ποτε 
γένοιτο τὸ ἐκθλιβὲν ὑγρόν, ἱκανὸν οὐ μόνον τὸ τέταρτον μέροϲ, ἀλλὰ 
καὶ τὸ πέμπτον μίγνυϲθαι κηροῦ. ἐγὼ δ' οἶδά ποτε καὶ τὸ ἕκτον ἐμ-
βαλών, παχυτέρου τε τοῦ ἐλαίου γινομένου καὶ τοῦ μέλλοντοϲ αὐτῷ 
χρῆϲθαι χαίροντοϲ ὑγροτέρῳ φαρμάκῳ. τινὲϲ δ', οὐκ ἀναμένοντεϲ ἐν 
χρόνῳ πλείονι διαβρέχεϲθαι τά τε ἄνθη καὶ τὰ ϲπέρματα, τοῦτο μὲν 
ἑψεῖν αὐτὰ δέονται, τοῦτο δ' ὕδωρ ἐμβάλλειν, ὅϲοι γε προμηθέϲτεροι, 
χάριν τοῦ μήτε φρυγῆναι τὰ ἐμβληθέντα μήτε κνιϲῶδεϲ γενέϲθαι τοὔ-
λαιον. ὅϲοι δ' ἔτι τούτων ἐπιμελέϲτεροι, τὴν ἕψηϲιν ἐν ἀγγείοιϲ δι-
πλοῖϲ ποιοῦνται· καλεῖται δ' οὕτωϲ, ἐπειδὰν προϋ|ποκειμένου λέβητοϲ 
ὕδωρ ἔχοντοϲ ζέον ἐνιϲτῆταί τι τούτῳ μικρότερον ἀγγεῖον, εἰϲ ὃ 
μέλλει τὸ ἔλαιον ἐγχεῖϲθαι. τοῦτο μέν γε καὶ ἡμεῖϲ ποιοῦμεν, ἀλλ' 
οὐκ εἰϲ τὴν τῶν ϲπερμάτων ἢ ἀνθῶν ἕψηϲιν (οὐδὲν γὰρ ταύτηϲ δεό-
μεθα πολυχρονίωϲ αὐτὰ ἀποβρέχοντεϲ), ἀλλ' ὁπόταν διατήκειν ἐν τῷ 
λίπει τάϲ τε ῥητίναϲ καὶ τὸν κηρὸν ἐπιχειρῶμεν ἐν τῇ τοῦ φαρμάκου 
ϲκευαϲίᾳ. καταναγκαζόμενοϲ δέ τιϲ ἐν τάχει ϲκευάζειν αὐτὰ δεήϲεταί 
τε προαφεψεῖν, ὡϲ εἴρηται, καὶ ὕδατοϲ ἐγχεῖν ἢ οἴνου χάριν τοῦ μὴ 
φρύγεϲθαι. τὸ μὲν οὖν ὕδωρ εἰϲ τὰ παρόντα χρηϲιμώτερον, ὁ δ' οἶνοϲ 
εἴϲ τε τὰϲ ποδαγρικὰϲ διαθέϲειϲ καὶ ὅλωϲ ἀρθρίτιδαϲ. ἀρκεῖ δὲ μιγνύ-
ναι τοϲοῦτον ὕδατοϲ, ὡϲ ἑψώντων ἐκδαπανηθῆναι τὸ πᾶν. εἴη δ' ἂν 
οὕτωϲ ὀλίγον, ὡϲ τετραπλάϲιον ἢ πενταπλάϲιον αὐτοῦ τὸ ἔλαιον ὑπάρ-
χειν. ταῦτά τε οὖν τὰ φάρμακα διαφορεῖ τοὺϲ κατὰ τὰϲ ϲάρκαϲ τε 
καὶ τὸ δέρμα μὴ πάνυ παχεῖϲ μηδὲ γλίϲχρουϲ χυμούϲ, καὶ πρὸϲ τού-
τοιϲ ἔτι τὸ ἐκ τοῦ χαμαιμήλου ἔλαιον, αὐτό τε καθ' ἑαυτὸ μόνον, ἐμ-
βληθέντων τε κηροῦ καὶ ῥητίνηϲ αὐτῷ. ἱκανὸν δὲ κἀνταῦθα | τοῦ μὲν 
κηροῦ τὸ τέταρτον μέροϲ, τῆϲ δὲ ῥητίνηϲ τὸ δωδέκατον. εἰ δὲ μηδε-
νὸϲ τῶν εἰρημένων ἐλαίων εὐποροίηϲ, ἀνήθινον ἔλαιον ποιήϲαϲθαί ϲοι 
ῥᾷϲτον. ἔϲτι δὲ καὶ τοῦτο διαφορητικὸν φάρμακον, εἴτε καταμόναϲ 
τιϲ εἴτε ϲὺν κηρῷ τε καὶ ῥητίνῃ χρῷτο. πειρᾶϲθαι δ' ἐπ' ἀγγείου 
διπλοῦ τὸ ἀνήθινον ἑψεῖν. ἄμεινον δὲ καὶ χλωρὸν εἶναι τὸ ἄνηθον. 
ὅταν δὲ ᾖ τοῦτο, καθ' ὃν χρῄζειϲ καιρόν, ὡραῖον ὑπάρχει. τὸ ϲαμ-
ψύχινον δ' ἔλαιον ἐπιτήδειον ἐν ὥρᾳ χειμερινῇ καὶ χωρίῳ ψυχρῷ καὶ 
καταϲτάϲει παραπληϲίᾳ. λαμβανέτω δὲ καὶ τοῦτο κηροῦ τε καὶ ῥητί- 
νηϲ, εἰ παραμένειν αὐτό γε βούλοιο τοῖϲ ἀλειφομένοιϲ ὑπ' αὐτοῦ ϲώ-
μαϲιν. ὁμοίωϲ δὲ καὶ τὴν λιβανωτίδα πόαν ἐναφεψεῖν ἐλαίῳ. καὶ εἰ μηδὲ 
ταύτην ἔχειϲ, ῥίζα τεύτλου λευκοῦ καὶ ἡ τοῦ ϲικύου δὲ τοῦ ἀγρίου ῥίζα 
καὶ ἡ τῆϲ ἀλθαίαϲ καὶ ἡ τῆϲ βρυωνίαϲ ἱκανῶϲ διαφοροῦϲιν ἐναποτι-
θέμεναι καὶ αὗται τὴν ἑαυτῶν ποιότητά τε καὶ δύναμιν ἐλαίῳ τινὶ 
τῶν διαφορητικῶν. ἐϲ ὅ τι δ' ἂν ἐθέλῃϲ ἔλαιον οὕτω παραϲκευαϲθὲν 
ἐμβάλλειν ἤτοι κηρὸν μόνον ἢ | καὶ ῥητίνην τινὰ ϲὺν αὐτῷ, καλλίϲτην 
τε καὶ παραμόνιμον ἀλοιφὴν καταϲκευάϲειϲ. ἀρκεῖ δὲ τοὐπίπαν ἐμ-
βάλλειν τοῦ μὲν κηροῦ τὸ τέταρτον μέροϲ, τῆϲ δὲ ῥητίνηϲ τὸ δωδέ-
κατον. εἰ δὲ καὶ δύο ῥητίναϲ ἐμβάλλοιϲ ἐλατίνην τε ἅμα καὶ ϲτροβι-
λίνην ἢ καὶ τρίτην ἐπ' αὐταῖϲ τὴν τερμινθίνην ἢ καὶ μὴ παρουϲῶν 
τούτων τὴν ὑγρὰν πιτυΐνην, ἔϲται ϲοι καὶ οὕτω διαφορητικὸν τὸ φάρ-
μακον. ἀπορῶν δὲ καὶ ταύτηϲ ἤτοι τὴν ἐκ τῶν κεραμείων μιγνύναι 
πιτυΐνην ἢ τὴν φρυκτὴν ὀνομαζομένην, εἰδὼϲ μέν, ὡϲ ἀποδέουϲιν 
αὗται τῶν προειρημένων, οὐ μὴν παντάπαϲίν εἰϲιν ἀπόβλητοι. 
  Λοιπῆϲ δ' οὔϲηϲ κοπώδουϲ διαθέϲεωϲ, ἐν ᾗ πρὸϲ τῷ τῆϲ 
αἰϲθήϲεωϲ ἑλκώδει πλῆθοϲ ὠμῶν χυμῶν ἐν ὅλῳ τῷ ϲώματι περιέχεται, 
λεκτέον ἂν εἴη καὶ περὶ τῆϲδε. χαλεπὸν δ' οὐκέτ' οὐδὲν ἐξευρεῖν 
αὐτῆϲ τὴν ἐπανόρθωϲιν, ἀπὸ τῶν εἰρημένων ὁρμώμενον. εἰ γάρ, ὁπότε 
μὲν ἐν ταῖϲ πρώταιϲ φλεψὶ τὸ πλῆθοϲ τῶν ὠμῶν ἐϲτι, τέμνειν αὐτὰ 
καὶ πέττειν ἔφαμεν χρῆναι, φυλαττομένουϲ τὴν εἰϲ τὸν ὄγκον | ἀνά-
δοϲιν, ὁπότε δ' ἐν ταῖϲ ἐϲχάταιϲ φλεψὶ καὶ κατὰ τὴν ἕξιν τοῦ ζῴου, 
πέττειν τε ἅμα καὶ διαφορεῖν, ἄμφω μικτέον ἐϲτίν, ἐφ' ὧν καὶ ἄμφω 
ϲυμβέβηκεν· εἰ μὲν ἰϲοϲθενῶϲ ϲοι δόξειεν ἐνοχλεῖν, ὁμοτίμωϲ ἀμφο-
τέρων ϲτοχαζόμενον, εἰ δὲ εἴη θάτερον ἐπικρατέϲτερον, εἰϲ ἐκεῖνο μὲν 
ἀναφέρειν τῆϲ ὅληϲ θεραπείαϲ τὸ κῦροϲ, ἀμελεῖν δὲ μηδὲ θατέρου τοῦ 
μικροτέρου. μιχθήϲεται μὲν οὖν ἡ πρὸϲ ἀμφότερα θεραπεία κατὰ τόνδε 
τὸν τρόπον· οὐδὲν γὰρ χεῖρον ἐπὶ παραδειγμάτων ὀλίγον εἰπεῖν τι 
καὶ περὶ τοῦδε. τῷ διὰ τῶν τριῶν πεπέρεων ἁπλῷ φαρμάκῳ χρῆϲθαι 
ϲυνεβούλευον, ἐφ' ὧν ὠμῶν χυμῶν πλῆθοϲ ἐν ταῖϲ φλεψίν ἐϲτι, καὶ 
μάλιϲτα ταῖϲ πρώταιϲ. εἰ τοίνυν μὴ μόνον ἐν αὐταῖϲ, ἀλλ' ἐν πάϲαιϲ 
ταῖϲ φλεψὶν εἴη, ἤδη δὲ καὶ κατὰ τὰϲ ϲάρκαϲ, ἐν ἀρχῇ μὲν τῆϲ ἐπι-
μελείαϲ τῷ διὰ τριῶν πεπέρεων φαρμάκῳ χρηϲτέον, ἔχοντι καὶ πετρο-
ϲελίνου τοϲοῦτον, ὁπόϲον ἂν εἶχεν ἀνίϲου καὶ θύμου καὶ ζιγγιβέρεωϲ·  
μετὰ δὲ τὴν πρώτην ἡμέραν καὶ μᾶλλον ἔτι τὴν δευτέραν ἐπιμιγνύναι 
αὐτῷ τοῦ διὰ τῆϲ καλαμίνθηϲ· εἶθ' ἑξῆϲ ἴϲα μικτέον· εἶτ' ἐπὶ προ-
ήκοντι | τῷ χρόνῳ πλέον τοῦ διὰ τῆϲ καλαμίνθηϲ· εἶτ' ἐπὶ τελευτῇ 
καὶ μόνον. κατὰ δὲ τὸν αὐτὸν τρόπον ἐπὶ τῆϲ ἄλληϲ ἁπάϲηϲ διαί-
τηϲ, ὅταν ἰϲοκρατεῖϲ αἱ διαθέϲειϲ ὑπάρχωϲι, μιγνύναι μὲν αὐτῶν τῆϲ 
ἐπανορθώϲεωϲ τοὺϲ ϲκοπούϲ. ἀλλ' ἐν ἀρχῇ μὲν ἐπικρατείτω τὰ τῶν 
ἐν ταῖϲ πρώταιϲ φλεψὶν ἰάματα, κατὰ δὲ τὴν τελευτὴν τὰ τῶν ἐν 
ϲαρκί, μεϲοῦντοϲ δὲ τοῦ χρόνου, μιγνύϲθω κατ' ἴϲον ἀμφότερα. ταῦτά 
τε οὖν εἴρηταί μοι καὶ ἤδη δῆλον, ὅπωϲ ἐπανορθοῦϲθαι χρὴ τὰ κατὰ 
τοὺϲ χυμοὺϲ ἁμαρτήματα, πρὶν νοϲῆϲαι τὸν ἄνθρωπον. ἐξ ὧν γὰρ 
ἐπὶ τῆϲ ἑλκώδουϲ διαθέϲεωϲ εἴπομεν, ὅταν ἐπιμίγνυταί τινι κακοχυ-
μίᾳ, πάρεϲτι ϲυλλογίϲαϲθαι καὶ περὶ τῶν ἄλλων ἑκάϲτηϲ, ἐπειδὰν μόνη 
ποτὲ ϲυνιϲτῆται. 
  Περὶ μὲν οὖν τοῦ τε πρώτου γένουϲ τῶν κόπων, ἐφ' ὧν 
νυγματώδηϲ ἐϲτὶ κατὰ πάντα τοῦ ζῴου τὸν ὄγκον αἴϲθηϲιϲ, ὅϲαι τ' 
ἄλλαι μοχθηρῶν χυμῶν ἐν τῷ ϲώματι γίνονται πλεονεξίαι, καθ' ἑαυ-
τάϲ τε καὶ ϲὺν κόποιϲ, ϲχεδὸν ἤδη λέλεκται πάντα. 
  περὶ δὲ τοῦ τονώδουϲ ὑφ' ἡμῶν κλη|θέντοϲ κόπου λέγω ἐφεξῆϲ. 
ὅτι μὲν οὖν ὁ τοιοῦτοϲ κόποϲ, ὅταν ἄνευ γυμναϲίων ϲυνιϲτῆται, πλῆ-
θοϲ ἐνδείκνυται διατεῖνον τὰ ϲτερεὰ μόρια τοῦ ζῴου, καὶ ἄλλοιϲ μέν 
τιϲι τῶν εὐδοκίμων ἰατρῶν ἔδοξεν, οὐχ ἥκιϲτα δὲ καὶ τοῖϲ περὶ τὸν 
<Ἐραϲίϲτρατον>. ὅτι δ', ὅταν αἵματοϲ ᾖ πλῆθοϲ, ἄριϲτον ἤτοι φλέβα 
τέμνειν ἢ ἀποϲχάζειν τὰ ϲφυρά, λέλεκται μέν που καὶ πρόϲθεν, ἀνα-
ληπτέον δ' ἔτι καὶ νῦν τὸν λόγον <Ἐραϲιϲτράτου> χάριν, ὃϲ οὔτ' ἐπ' 
ἄλληϲ ὅλωϲ οὐδεμιᾶϲ οὐδὲ ἐπὶ τῆϲδε τῆϲ διαθέϲεωϲ ἐχρήϲατο φλεβο-
τομίᾳ. ὅτι μὲν οὖν ἐπὶ τῆϲ ὑγιεινοτάτηϲ φύϲεωϲ, ὑπὲρ ἧϲ ὁ λόγοϲ 
ἐνέϲτηκεν, ἐγχωρεῖ καὶ κατ' ἄλλον τρόπον ἐκκενοῦν τὸ τοιοῦτον πλῆ-
θοϲ, ἔμπροϲθεν εἴρηται. κατὰ μὲν γὰρ τὰϲ μοχθηρὰϲ φύϲειϲ, ἐφ' ὧν 
τὸ περιττὸν κατὰ τὸν ἐγκέφαλον ἢ τὰ τῆϲ ἀναπνοῆϲ ὄργανα φέρεται, 
πηλίκον ἐϲτὶ κακὸν ἑτέρῳ τρόπῳ κενώϲεωϲ χρῆϲθαι, παραλιπόντα φλε-
βοτομίαν, εἰρήϲεται μέν που καὶ διὰ τῶν ἑξῆϲ ὑπομνημάτων, ὅταν 
ὑπὲρ τῶν μοχθηρῶν καταϲκευῶν ὁ λόγοϲ περαίνηται, λέλεκται δ' ἤδη 
κἀν | τῷ Περὶ φλεβοτομίαϲ πρὸϲ Ἐραϲίϲτρατον. 
  ὅθεν οὐδὲν ἔτι μηκύνειν δεῖ περὶ αὐτῶν, ἀλλ' ἐπὶ τὸν λοιπὸν καὶ  
τρίτον κόπον, ὅταν αὐτομάτωϲ ϲυνιϲτῆται, τὸν λόγον ἄγειν, ὃν ἐν τοῖϲ 
ἔμπροϲθεν ἐκαλέϲαμεν φλεγμονώδη διά τε τὸ τῆϲ ὀδύνηϲ μέγεθοϲ καὶ 
ὅτι μετὰ θερμότητοϲ ἐπιφανοῦϲ ϲυνίϲταται ϲυνεξαίρων εἰϲ ὄγκον τοὺϲ 
μῦϲ. οὗτοϲ ὁ κόποϲ οὐδ' ὡρῶν ὀλίγων, μή τί γε δυοῖν ἢ τριῶν ἀν-
έχεται ἡμερῶν τῆϲ <Ἐραϲιϲτράτου> βραδυτῆτοϲ, ἀλλ' αὐτίκα πυρετὸν 
ἐπιφέρει ϲφοδρότατον, ἢν μή τιϲ φθάϲαϲ ἀποχέῃ τοῦ αἵματοϲ. καὶ 
γὰρ οὖν θερμότατόν ἐϲτι τὸ τῶν τοιούτων [κόπων] αἷμα, καὶ πλείϲτηϲ 
αὐτοῦ δέονται τῆϲ κενώϲεωϲ ἅπαντεϲ ϲχεδὸν οἱ καταληφθέντεϲ τῷ 
κόπῳ. καὶ οἱ πολλοί γ' αὐτῶν πυρέττουϲι, κἂν ἀποχέῃϲ τοῦ αἵματοϲ. 
ὅθεν οὔτε βλακεύειν οὔτε ὀλίγον ἀφαιρεῖν προϲῆκεν, ἀλλὰ καὶ διὰ 
ταχέων ἐκκενοῦν καὶ μέχρι λειποθυμίαϲ ἄγειν, εἰ μηδὲν ἕτερον κωλύοι. 
κάλλιον δέ, εἰ ἐγχωρεῖ, δὶϲ ἀφελεῖν ἐν ἡμέρᾳ μιᾷ, τὸ μὲν πρότερον 
οὕτω κενοῦνταϲ, ὡϲ μὴ λειποθυμῆϲαι τὸν | ἄνθρωπον, τὸ δὲ δεύτερον 
οὐδὲ τὴν λειποθυμίαν φοβεῖϲθαι προϲήκει. τῇ μὲν γὰρ προτέρᾳ κενώ-
ϲει καταλυθεὶϲ οὐκ ἂν ὑπομείναι τὴν δευτέραν· ἐν ταύτῃ δ' εἴ τι πάθοι 
τοιοῦτον, εὐανακόμιϲτοϲ γίνεται. μὴ φλεβοτομηθέντεϲ δὲ οἱ οὕτω δια-
κείμενοι τύχηϲ ἀγαθῆϲ εἰϲ τὸ ϲωθῆναι δέονται, καὶ οὐδὲ ϲῴζονται, εἰ 
μὴ καθ' ἕτερόν τινα τρόπον, ἢ αἱμορραγήϲαντεϲ ἐκ ῥινῶν ἢ λάβρων 
ἱδρώτων αὐτοῖϲ ἐκχυθέντων. ἐπιϲκοπεῖϲθαι δὲ χρὴ μάλιϲτα μέλλονταϲ 
φλέβα τέμνειν, πότερον κατὰ θώρακα καὶ νῶτα καὶ ὀϲφῦν ἐρείδουϲιν 
αἱ τάϲειϲ τε καὶ αἱ νυγματώδειϲ ὀδύναι ἢ κατὰ κεφαλὴν καὶ τράχηλον 
μᾶλλον. οὕτω μὲν γὰρ οὖν τὴν ὠμιαίαν διαιρήϲειϲ, καὶ μᾶλλον εἰ 
πλήρουϲ αἰϲθάνονται καὶ θερμῆϲ τῆϲ κεφαλῆϲ, ἐκείνων δὲ τὴν ἔνδον· 
εἰ δ' ὅλον ὁμαλῶϲ ὑπὸ τοῦ κόπου τὸ ϲῶμα κατέχοιτο, τὴν μέϲην ἀμ-
φοῖν. εἰ μὲν οὖν ἐπὶ τῇ φλεβοτομίᾳ πυρέϲϲειν ἄρξαιντο, τῆϲ θερα-
πευτικῆϲ ἔργον ἤδη μεθόδου προνοήϲαϲθαι τούτων· εἰ δ' ἀπύρετοι 
διαμένοιεν, ἐν μὲν τῇ πρώτῃ τῶν ἡμερῶν ἐπὶ τῇ φλεβοτομίᾳ πτιϲά-
νηϲ χυλὸν ἢ ἐκ χόνδρου ῥόφημα διδόναι μόνον, ἐν δὲ | τῇ δευτέρᾳ 
καὶ λούειν ἂν ἤδη δύναιο ϲὺν ἐλαίῳ δαψιλεῖ, διαιτᾶν δέ, κἂν λούϲῃϲ, 
μετριώτατα θριδακίνηϲ, εἰ βούλοιτο, διδόντα καὶ κολοκύνθηϲ, εἰ παρείη, 
καὶ πτιϲάνηϲ. ἀγαθὸϲ δὲ καὶ ὁ χόνδροϲ, εἴθ' ὡϲ πτιϲάνην τιϲ αὐτὸν 
ἡδύναϲ ὄξει ϲκευάϲειεν εἴτε χωρὶϲ ὄξουϲ. εἰ δὲ μὴ παρείη κολοκύνθη,  
μαλάχῃ καὶ τεύτλῳ καὶ λαπάθῳ καὶ ἀνδραφάξυϊ χρῆϲθαι. εἰ δὲ καὶ 
ϲαρκῶν γεύϲαϲθαι βούλοιτο, τῶν πετραίων ἰχθύων ἢ ὀνίϲκων ἐν λευκῷ 
ζωμῷ καλῶϲ ἑψήϲαντα διδόναι. προϲαγορεύω δὲ λευκὸν ζωμόν, ὅταν 
ἄνευ γάρου τε καὶ πολὺ δὴ μᾶλλον ἔτι τῆϲ ἄλληϲ καρυκείαϲ ϲκευαϲθῇ, 
ἀνήθου τε καὶ ἁλῶν ἐμβληθέντων εἰϲ ὕδωρ ϲὺν ἐλαίῳ καὶ πράϲῳ 
βραχεῖ. κάλλιον δέ, εἰ καὶ τῇ δευτέρᾳ τῶν ἡμερῶν οἴνου φείϲαιτο. 
τῇ τρίτῃ δέ, εἰ μὲν εὐπέπτωϲ φέρει τὴν ὑδροποϲίαν, εἴργειν οἴνου 
καὶ τότε· μὴ φέροντοϲ δέ, μάλιϲτα μὲν ἀπόμελι δοτέον· καὶ γὰρ ἐμ-
ψύχει πωϲ ἠρέμα τοῦτο τὸ ποτόν, οὗ καὶ αὐτοῦ χρῄζουϲιν οἱ φλεγ-
μονώδειϲ κόποι· μὴ παρόντοϲ δὲ τούτου, λευκὸν καὶ λεπτὸν οἶνον 
διδόναι καὶ τἄλλα κατὰ | λόγον ἀνακομίζειν εὐχύμῳ τε καὶ μηδαμῶϲ 
θερμαινούϲῃ διαίτῃ χρώμενον. εὐλαβεῖϲθαι δὲ μάλιϲτα πάντων ἀθρόωϲ 
ἀνατρέφειν. ὅϲοι γὰρ ἐπὶ τοιαύταιϲ κενώϲεϲιν εἰϲ τὴν ἐξ ἀρχῆϲ δίαι-
ταν εὐθέωϲ ἐπανῆλθον, ἐμπίπλαται τούτοιϲ ἡ ἕξιϲ ἀπέπτων χυμῶν, 
οὓϲ ἀναρπάζει, πρὶν πεφθῆναι καλῶϲ ἔν τε τῇ γαϲτρὶ καὶ κατὰ τὰϲ 
φλέβαϲ, ὁ τοῦ ϲώματοϲ ὄγκοϲ. αὕτη μὲν ἡ ἀρίϲτη πρόνοια τοῦ φλεγ-
μονώδουϲ κόπου. 
  διὰ τί δὲ ἐπαφαιρεῖν κελεύομεν αἵματοϲ ἐπ' αὐτῷ καὶ μὴ πλη-
ροῦν ἀθρόωϲ, ἀρκεῖ μὲν δήπου καὶ τὴν ἐμπειρικὴν αἰτίαν εἰπεῖν, ὅτι 
καὶ μᾶλλον ὀνίνανται κενωθέντεϲ οὕτω καὶ ὑγιαίνουϲιν εἰϲ μακρόν, 
ὡϲ εἴρηται, διαιτώμενοι. προϲθεῖναι δ' οὐδὲν χεῖρον ἂν εἴη καὶ τὴν 
ἀπὸ τῆϲ φύϲεωϲ τῶν πραγμάτων ἔνδειξιν. ἐπεὶ τοίνυν ἐν τῷ φλεγ-
μονώδει κόπῳ πλῆθοϲ αἵματοϲ ἠθροιϲμένον θερμοῦ κατὰ τὸν ὄγκον 
ἐϲτίν, ἡ φλεβοτομία δὲ τοὺϲ ἐν τοῖϲ ἀγγείοιϲ ἐκκενοῖ χυμούϲ, ἄμεινον 
ἐπὶ τῇ προτέρᾳ κενώϲει τοϲοῦτον χρόνον διαλιπεῖν, ὡϲ με|ταληφθῆναί 
τι καὶ εἰϲ τὰϲ φλέβαϲ ἐκ τῶν κατὰ τὸ ϲῶμα. τοῦτο δ' οὐκ ἐπιτρε-
πτέον ἐν αὐταῖϲ ὑπομένειν, ἡμιμόχθηρον ὑπάρχον, ἀλλ' ἐκκενωτέον 
αὐτοῦ τὸ πλεῖϲτον. ταῦτά τοι καὶ κατὰ τὴν δευτέραν ἡμέραν ἐπ-
αφαιροῦμεν αἵματοϲ, ἐνίοτε δὲ καὶ κατὰ τὴν τρίτην, ἐπειδὰν ἀντιϲπᾶν 
τε καὶ μετάγειν ἐξ ἑτέρων εἰϲ ἕτερα ϲυμφέρειν δόξῃ. λέγεται δὲ καὶ 
περὶ τῶν τοιούτων ἁπάντων διοριϲμῶν ἀκριβέϲτερον ἐν τοῖϲ Περὶ 
φλεβοτομίαϲ, ὧν οὐκ ἐγχωρεῖ μεμνῆϲθαι τὰ νῦν διὰ τὸ τῆϲ θεραπευ-
τικῆϲ πραγματείαϲ ἰδιωτέρουϲ ὑπάρχειν αὐτοὺϲ καὶ μέλλειν που καὶ  
αὖθιϲ ἴϲωϲ ἡμᾶϲ ἐν τῇδε τῇ πραγματείᾳ περὶ φλεβοτομίαϲ ἐπιμελέ-
ϲτερον διέρχεϲθαι. 
  Λοιπὸν οὖν ὅτι ταχέωϲ οὐ χρὴ πληροῦν ἐπὶ φλεβοτομίαιϲ 
εἰπόντεϲ, ἐνταῦθα καταπαύϲομεν τὸν λόγον. ἕξει δὲ καὶ οὗτοϲ εἰϲ 
πίϲτιν ὑπόθεϲίν τινα τῶν ἤδη προαποδεδειγμένων ἐν τῇ Περὶ τῶν 
φυϲικῶν δυνάμεων πραγματείᾳ· δέδεικται γὰρ ἐν ἐκείνῳ τῷ λόγῳ πᾶϲι 
τοῖϲ ὑπὸ φύϲεωϲ διοικουμένοιϲ ὑπάρχουϲα δύναμιϲ ἔμφυτοϲ ἑλκτικὴ 
τῶν οἰκείων | χυμῶν, ὑφ' ὧν τρέφεϲθαι μέλλει, δέδεικται δὲ καὶ ὡϲ, 
ἐπειδὰν ἀπορῇ μὲν οἰκείαϲ τε ἅμα καὶ χρηϲτῆϲ τροφῆϲ, ἐπείγεται καὶ 
τῶν οὐ χρηϲτῶν τι ϲυναρπάξαι. τοιοῦτον δ' ἐϲτί που καὶ τὸ μήπω 
πεφθὲν ἐν κοιλίᾳ τε καὶ φλεψίν. ἀναγκαῖον οὖν, ἐπειδὰν πλείω λαμ-
βάνῃ ϲιτία κατὰ τὸν καιρὸν τοῦτον ὁ ἄνθρωποϲ, ἀναρπάζεϲθαι πλεῖ-
ϲτον ὠμὸν χυμὸν εἰϲ τὸν ὄγκον τοῦ ζῴου διὰ πολλὰϲ αἰτίαϲ· ὅτι τε 
φαυλότερον ἐν τῇ γαϲτρὶ καὶ ταῖϲ φλεψὶ πέττεται, ὅτι τε πλέον εἰϲ 
τὸν ὄγκον ἀνέλκεται διὰ τὸ πλέον ὑπάρχειν, ὅτι τε πρωϊαίτερον ἢ 
χρὴ διὰ τὸ ϲυγχωρεῖν μὲν τὴν γαϲτέρα ταῖϲ φλεψί, τὰϲ φλέβαϲ δὲ 
ἅπαϲι τοῖϲ ἄλλοιϲ τοῦ ζῴου μορίοιϲ ἐπιϲπᾶϲθαι τὸ μήπω κατειργα-
ϲμένον, ὅπερ οὐκ ἂν ϲυνεχώρηϲαν ὁμοίωϲ, εἴπερ ὀλίγον ἦν. ἐπι-
δέδεικται γάρ, ὡϲ αὐτὰ πρότερον ἀπολαύει τὰ μόρια τῆϲ οἰκείαϲ τρο-
φῆϲ, εἶθ' οὕτωϲ ἑτέροιϲ ἐπιπέμπει. τὸ δὲ δὴ τελευταῖον καὶ μέγιϲτον 
αἴτιον τῆϲ βλάβηϲ τοῖϲ οὕτω διακειμένοιϲ ἐϲτὶ τὸ πολλὴν καὶ ἡμί-
πεπτον ἐπιϲπαϲάμενα τροφὴν τὰ καθ' ὅλον τὸν | ὄγκον τοῦ ζῴου μό-
ρια πλῆθοϲ οὐκ ὀλίγον ἐξ αὐτῆϲ ἀπογεννᾶν περιττωμάτων. οὐδὲ γὰρ 
πέττειν αὐτὴν ἅπαϲαν ὁμοίωϲ τῇ χρηϲτῇ δυνατὸν αὐτοῖϲ οὔτε προϲ-
φύειν οὔθ' ὁμοιοῦν, ἀλλ' ἀτυχεῖν ἐν ἑκάϲτῳ τῶν οἰκείων ἔργων ἐπὶ 
τῇ μοχθηρᾷ τε ἅμα καὶ πολλῇ τροφῇ. ὅμοιον γάρ τι ϲυμβαίνειν αὐτοῖϲ 
ἀναγκαῖον, οἷόν τι καὶ αὐτῇ τῇ γαϲτρὶ προϲενεγκαμένῃ ϲιτία πολλὰ 
κακῶϲ παρεϲκευαϲμένα. λέγω δὲ παρεϲκευάϲθαι κακῶϲ, ὅϲα δεόμενά 
τινοϲ ἑψήϲεωϲ ἢ ὀπτήϲεωϲ οὐκ ἀπήλαυϲε τελέωϲ αὐτῆϲ. ἄρτον οὖν 
ἐλλιπῶϲ ὠπτημένον ἢ κρέαϲ ἢ ὄϲπριον ἀτελῶϲ ἡψημένον ἀδύνατόν 
ἐϲτι πεφθῆναι χρηϲτῶϲ ἐν τῇ γαϲτρί. τὸν αὐτὸν δὲ λόγον ἔχει τὰ 
κατὰ τὴν γαϲτέρα μοχθηρῶϲ κατεργαϲθέντα πρὸϲ τὴν δευτέραν τὴν ἐν 
φλεψὶ πέψιν, ὃν ἐξ ἀρχῆϲ τὰ φαῦλα παραϲκευαϲθέντα ϲιτία πρὸϲ τὴν 
ἐν τῇ γαϲτρί. καὶ μέντοι τὰ κατὰ τὰϲ φλέβαϲ οὐκ ὀρθῶϲ πεφθέντα 
τὸν αὐτὸν ἔχει λόγον ὡϲ πρὸϲ τὴν ἐν τῇ ϲαρκὶ πέψιν, ὃν εἶχεν τὰ  
μὲν ϲιτία πρὸϲ τὴν ἐν τῇ γαϲτρί, τὰ δ' ἐκ ταύτηϲ ἀναδιδόμενα πρὸϲ 
τὴν ἐν ταῖϲ φλεψίν. | οὔτ' οὖν ἡ γαϲτὴρ ἀκριβῶϲ πέττει τὰ ἔξωθεν 
οὔθ' αἱ φλέβεϲ τὰ ἐκ τῆϲ γαϲτρὸϲ οὔθ' αἱ ϲάρκεϲ τὰ ἐκ τῶν φλεβῶν, 
ὅταν μὴ καλῶϲ ᾖ προκατειργαϲμένα· κἀν τούτῳ πλῆθοϲ ἀναγκαῖόν 
ἐϲτιν ἐν τῷ ϲώματι γεννᾶϲθαι περιττωμάτων. ἐμοὶ μὲν οὖν εἴρηται τὸ 
ϲύμπαν, ὡϲ ἐν βραχυτάτῳ διελθεῖν· εἰ δέ τιϲ ἑκάϲτου τῶν εἰρημένων 
εἰϲ τὴν ἀπόδειξιν ἐπιϲτήμην ἀκριβῆ λαβεῖν βούλεται, τούτῳ τὰ Περὶ 
τῶν φυϲικῶν δυνάμεων ἀναγνωϲτέον ἐϲτίν, ἐν οἷϲ ἀποδέδεικται πρῶ-
τον μέν, ὡϲ ἡ γαϲτὴρ ἑαυτῆϲ ἕνεκα λαμβάνει τὴν τροφήν, ἵνα ἀπο-
λαύϲῃ τε καὶ ἀναπληρώϲῃ τὸ ἐλλεῖπον ἑαυτῇ, καὶ διὰ τοῦτο περι-
πτύϲϲεται πανταχόθεν αὐτῇ καὶ κατέχει ϲύμπαϲαν, ἄχριπερ ἂν ἱκα-
νῶϲ κορεϲθῇ· δεύτερον δὲ ὡϲ, ἐπειδὰν μηκέτι δέηται τοῦ τρέφεϲθαι, 
τότ' ἀνοίγνυϲι μὲν τὸν πυλωρόν, ἐκθλίβει δὲ καὶ ὠθεῖ κάτω τὰ περιττὰ 
τῶν ϲιτίων, οἷον ἄχθοϲ ἀλλότριον· εἶθ' ὡϲ ἐν τῇ διὰ τῶν ἐντέρων 
ὁδῷ, καὶ μάλιϲτα τῶν λεπτῶν, ἀναρπάζουϲιν αἱ καθήκουϲαι φλέβεϲ τὴν 
τροφήν, ἐκ τῆϲ πρὸϲ τὴν κοιλίαν ὁμιλίαϲ ἠλλοιωμένην τε καὶ ϲυμ-
φυλοτέραν τῷ ζῴῳ γενομένην· εἶτα καὶ κατὰ τὰϲ | φλέβαϲ ἐξ ἄλληϲ 
εἰϲ ἄλλην διαδίδοται τὸν ὅμοιον τρόπον, ὃν ἐκ τῆϲ γαϲτρὸϲ εἰϲ τὰϲ 
φλέβαϲ· ἐντεῦθεν δ' ἤδη κατειργαϲμένη τέλεον εἰϲ ἕκαϲτον ἕλκεται 
τῶν τοῦ ζῴου μορίων, ἵνα πέττεται τὴν τρίτην πέψιν ὁμοιοῦταί τε 
τῷ τρεφομένῳ. ταῦτ' οὖν ὅϲτιϲ ἐξ ἐκείνων ἀναλέξεται τῶν γραμμά-
των, οὐκέτ' ἀπορήϲει τὴν αἰτίαν, δι' ἣν πολλοὶ κενωθέντεϲ τὴν ἕξιν, 
εἰ μὴ μετρίωϲ ἀνατρέφοιντο, πολλὰ περιττώματα καθ' ὅλην αὐτὴν 
ἀθροίζουϲι καὶ νοϲοῦϲιν ἐξ αὐτῶν οὐκ εἰϲ μακράν. |  
        {ΓΑΛΗΝΟΥ ΥΓΙΕΙΝΩΝ ΛΟΓΟϹ Ε} 
  Πέμπτον ἐνιϲτάμενοϲ λόγον ὑπὲρ τῆϲ ὑγιεινῆϲ πραγματείαϲ 
παραμυθήϲαϲθαι βούλομαι πρότερον, εἴ τινεϲ ἄρα δυϲχεραίνουϲι τῷ 
μήκει τῆϲ διδαϲκαλίαϲ. οὐχ ἡμέτερον ἔγκλημα τοῦτ' ἐϲτίν, ἀλλὰ τῆϲ 
φύϲεωϲ αὐτοῦ τοῦ προκειμένου πράγματοϲ ἴδιον. εἰ μὲν γὰρ οἷόν τέ 
ἐϲτιν μακρὰν θεωρίαν ἐν βραχέϲι διελθόντα μηδὲν τῶν χρηϲίμων παρα-
λιπεῖν, ἡμεῖϲ ἁμαρτάνομεν, οὐκ ἀναγκαίωϲ μηκύνοντεϲ· εἰ δ' οὐκ ἐγχω-
ρεῖ ϲαφέϲτερόν τε ἅμα καὶ θᾶττον ὑπὲρ τῶν αὐτῶν εἰπεῖν, οὐχ ἡμῖν 
μέμφεϲθαι προϲῆκεν, ἀλλὰ τοῖϲ | παραλείπουϲιν οὐκ ὀλίγα τῶν ἀναγ-
καίων. ἔϲτι δ' ἐν τοῖϲ ἀναγκαιοτάτοιϲ τε ἅμα καὶ οἷον ϲτοιχείοιϲ 
ἁπάϲηϲ τῆϲ ὑγιεινῆϲ πραγματείαϲ, ὡϲ πάμπολλαι φύϲειϲ τῶν ἀνθρώ-
πων εἰϲίν, ὅπερ ὡμολόγηται μὲν ἅπαϲιν ἰατροῖϲ τε καὶ γυμναϲταῖϲ. 
οὕτω δὲ γράφουϲιν οἱ πλείουϲ αὐτῶν ὑπὲρ τῆϲ ὑγιεινῆϲ ἀγωγῆϲ, ὡϲ 
ὑπὲρ ἑνὸϲ ἀνθρώπου διαλεγόμενοι, καὶ ταῦτα μηδὲ ἐπιδειξάμενοί ποτε 
κἂν ἕνα τινὰ πρὸϲ αὐτῶν ὠφεληθέντα· καίτοι γ' οὐδ' ἕνα δίκαιον ἦν, 
ἀλλὰ παμπόλλουϲ ἐπιδείξανταϲ ἔμπροϲθεν μὲν νοϲοῦνταϲ ϲυνεχῶϲ, 
ὕϲτερον δ' ἀνόϲουϲ ἔτεϲι πολλοῖϲ ὑπ' αὐτῶν διαφυλαχθένταϲ, οὕτωϲ 
ἐπιχειρεῖν γράφειν. ἀλλ' ἡμεῖϲ γε τοῖϲ ἔργοιϲ αὐτοῖϲ ἐπιδειξάμενοι 
τοῦτο καὶ πολλοὺϲ τῶν ἔμπροϲθεν ϲυνεχῶϲ νοϲούντων ἀνόϲουϲ φυλά-
ξαντεϲ ἐκ τοῦ πειϲθῆναι τοῖϲ ὑγιεινοῖϲ παραγγέλμαϲιν, οὕτωϲ ἐπεχει-
ρήϲαμεν ὑπὲρ αὐτῶν γράφειν. ἐνίουϲ μὲν γὰρ ὅλωϲ ἐκωλύϲαμεν γυμνά-
ζεϲθαι, ταῦτα δὴ τὰ ἐκ τῶν ἐπιτηδευμάτων γυμνάϲια, μόναιϲ ταῖϲ κατὰ 
τὸν βίον ἐνεργείαιϲ ἀρκεῖϲθαι ϲυμβουλεύϲαντεϲ· ἐνίουϲ δὲ τοῦ πλήθουϲ 
ἀφελεῖν τῶν γυμναϲίων ἐκελεύϲαμεν, ὡϲ εἰϲ ἐλάχι|ϲτον ϲυϲτεῖλαι τὸ 
πᾶν· ἐνίουϲ δὲ τὰϲ ποιότηταϲ ὑπαλλάξαι μόνον ἢ τὴν τάξιν ἢ τὸν 
καιρόν· ἐνίουϲ δὲ τὴν ϲύμπαϲαν αὐτῶν ἰδέαν μεταβαλεῖν. ὡϲαύτωϲ δὲ 
καὶ περὶ τῶν λουτρῶν ὑποθήκαϲ δόντεϲ, ὡϲ ἤτοι μὴ λούεϲθαι παντά-
παϲιν ἢ πλεῖον ἢ ἔλαττον καὶ πρὸ τροφῆϲ μόνον ἢ καὶ μετὰ τροφὴν 
ἢ θερμοτέροιϲ τῶν πρόϲθεν ἢ χλιαρωτέροιϲ ὕδαϲιν ἢ ψυχροῖϲ παντά-
παϲιν, ἀνόϲουϲ ἐφυλάξαμεν ἔτεϲι παμπόλλοιϲ. ἀλλ' οὐκ ἂν τούτων  
οὐδὲν ἐποιήϲαμεν, εἰ μήτε τὰϲ φυϲικὰϲ τῶν ϲωμάτων διαφορὰϲ ἠπιϲτά-
μεθα μήτε τὴν ἑκάϲτῳ προϲήκουϲαν ὑγιεινὴν δίαιταν. ἔνιοι δὲ τῶν 
ὑγιεινὰ ϲυγγράμματα γραφόντων ἢ καὶ χωρὶϲ γραμμάτων ὑποθήκαϲ 
διδόντων οὐδὲ ϲφᾶϲ αὐτοὺϲ ἀνόϲουϲ ἠδυνήθηϲαν φυλάξαι, κἄπειθ' ὅταν 
ἐπιϲκώπτωνται πρόϲ τινων ἄλλα τέ τινα λεγόντων πρὸϲ αὐτοὺϲ καὶ 
προφερομένων ἐκεῖνο τὸ ἔποϲ 
        ἄλλων ἰατρὸϲ αὐτὸϲ ἕλκεϲι βρύων, 
οἱ μὲν εἰϲ ἀϲχολίαϲ δή τιναϲ ἀναφέρουϲι τὴν αἰτίαν, οἱ δὲ καὶ δι' ἀκο-
λαϲίαν ὁμολογοῦϲι νοϲεῖν. ἀλλὰ τούτοιϲ μὲν ἡ | ἀπολογία πολὺ χείρων 
ἐϲτὶ τῆϲ κατηγορίαϲ, ἐμοὶ γοῦν κριτῇ. τοῖϲ δ' εἰϲ τὰ κατὰ τὸν βίον 
ἑαυτοῖϲ ϲυμπίπτοντα τὴν αἰτίαν ἀναφέρουϲιν, εἰ μὲν ἐφήμερόν τινα 
πυρετὸν πυρέξειαν ἐπ' ἐγκαύϲει καὶ ψύξει καὶ κόπῳ καί τιϲιν ἑτέροιϲ 
τοιούτοιϲ αἰτίοιϲ, ἀφίϲταϲθαι χρὴ τῶν ἐγκλημάτων, εἰ δέ τινα τῶν 
ἄλλων, οὐκ ἀφίϲταϲθαι. οὐδὲ γὰρ ἡμεῖϲ τὸ πάμπαν ἀπύρετοι διεμεί-
ναμεν, ἀλλὰ διὰ κόπουϲ τινὰϲ ἐπυρέξαμεν ἁπάντων τῶν ἄλλων νοϲη-
μάτων ἀπαθεῖϲ διατελοῦντεϲ ἐτῶν ἤδη παμπόλλων, καὶ μέντοι καὶ 
πληγέντεϲ τινὰ μέρη τοῦ ϲώματοϲ, ἐφ' οἷϲ ἕτεροι φλεγμοναῖϲ τε ἅμα 
καὶ βουβῶϲιν ἁλόντεϲ ἐπύρεξαν, οὔτε βουβῶνα ἔϲχομεν οὔτ' ἐπυρέξα-
μεν, οὐκ ἄλλοθέν ποθεν ἢ ἐκ τῆϲ ὑγιεινῆϲ θεωρίαϲ τῶν τηλικούτων 
ἐπιτυχόντεϲ, καὶ ταῦτα μήτε καταϲκευῆϲ ϲώματοϲ ὑγιεινῆϲ εὐτυχήϲαντεϲ 
ἐξ ἀρχῆϲ μήτε βίον ἀκριβῶϲ ἐλευθέριον ἔχοντεϲ, ἀλλὰ καὶ ταῖϲ τῆϲ 
τέχνηϲ ὑπηρεϲίαιϲ δουλεύοντεϲ καὶ φίλοιϲ καὶ ϲυγγενέϲι καὶ πολίταιϲ 
ὑπηρετοῦντεϲ εἰϲ πολλὰ καὶ τῶν νυκτῶν τὸ πλεῖϲτον ἀγρυπνοῦντεϲ, 
ἐνίοτε μὲν ἀρρώϲτων ἕνεκα, διαπαντὸϲ δὲ τῶν ἐν παιδείᾳ | καλῶν. 
ἀλλ' ὅμωϲ οὐκ ἐνοϲήϲαμεν οὐδὲν νόϲημα τῶν ἐκ τοῦ ϲώματοϲ ὁρμω-
μένων ἐτῶν ἤδη παμπόλλων, ὅτι μή, καθάπερ ἔφην, ἐφήμερόν ποτε 
πυρετὸν ἐν τῷ ϲπανιωτάτῳ διὰ κόπον γενόμενον. καίτοι κατά γε τὴν 
τῶν παίδων ἡλικίαν καὶ προϲέτι τῶν ἐφήβων τε καὶ μειρακίων οὐκ 
ὀλίγαιϲ οὐδὲ μικραῖϲ ἑάλωμεν νόϲοιϲ. ἀλλὰ μετά γε τὸ εἰκοϲτὸν ὄγδοον 
ἔτοϲ ἀπὸ γενετῆϲ ἐμαυτὸν πείϲαϲ, ὡϲ ἔϲτι τιϲ ὑγιεινὴ τέχνη, τοῖϲ 
προϲτάγμαϲιν αὐτῆϲ ἠκολούθηϲα παρ' ὅλον τὸν ἑξῆϲ βίον, ὡϲ μηκέτι 
νοϲῆϲαι νόϲημα μηδέν, ὅτι μὴ ϲπάνιόν που πυρετὸν ἐφήμερον. ἔϲτι 
δὲ δήπου καὶ τοῦτον αὐτὸν φυλάξαϲθαι τελέωϲ, ἐλεύθερον ἑλόμενον 
βίον, ὡϲ ἔν τε τοῖϲ ἔμπροϲθεν ἤδη γέγονε δῆλον ἔτι τε μᾶλλον ἔϲται 
ϲαφὲϲ ἐν τοῖϲ ἐφεξῆϲ εἰρηϲομένοιϲ, εἰ θέλοι τιϲ προϲέχειν τὸν νοῦν.  
ἐγὼ γάρ φημι μηδὲ βουβῶνα δύναϲθαι γενέϲθαι τοῖϲ ἀκριβῶϲ παρε-
ϲκευαϲμένοιϲ εἰϲ ὑγείαν, εἴ γ' ἀπέριττον αὐτοῖϲ ἐϲτι τὸ ϲῶμα τοῦ γέ-
νουϲ τῶν περιττωμάτων ἑκατέρου, τοῦ τε κατὰ τὸ ποϲὸν καὶ τοῦ κατὰ 
τὸ ποιόν. | πρὸϲ μὲν δὴ τοὺϲ νῦν ἐπαγγελλομένουϲ ἢ λέγειν ἢ γρά-
φειν ὑγιεινὰ παραγγέλματα καὶ ταῦθ' ἱκανά· πρὸϲ δὲ τοὺϲ ἔμπροϲθεν, 
ὑπὲρ ὧν οὔτε ἐκ τῆϲ τῶν ἄλλων ἱϲτορίαϲ ἠκούϲαμεν, ὡϲ ἤτοι ϲφᾶϲ 
αὐτοὺϲ ἀνόϲουϲ διεφύλαξαν ἢ τοὺϲ πειθομένουϲ αὐτοῖϲ, οὔτ' ἐτόλμη-
ϲαν ἐν τοῖϲ ϲυγγράμμαϲιν ἀλαζονεύεϲθαί τι τοιοῦτον, οὐδ' ἀντιλέγειν 
ἀναγκαῖον, ἀλλὰ θαυμάζειν μόνον, εἴ τινεϲ αὐτῶν ἐν ἑνὶ βιβλίῳ τὴν 
ὑγιεινὴν ἅπαϲαν θεωρίαν ἐπηγγείλαντο περιλαβεῖν, οὐ μὰ Δία οὕτω 
γράφοντεϲ ὑπὲρ αὐτῆϲ, ὡϲ <Ἱπποκράτηϲ>, ἐν τοῖϲ πρώτοιϲ τε καὶ 
γενικωτάτοιϲ κεφαλαίοιϲ ἐνδεικνύμενοϲ τὴν μέθοδον, ἀλλ' ἐξεργα-
ζόμενοι πᾶν ἀκριβῶϲ, ὥϲπερ ἡμεῖϲ. ἡ μὲν δὴ τοῦ μήκουϲ τῶν λό-
γων αἰτία καὶ δὴ λέλεκται. 
  χρὴ δ', ὅϲτιϲ ἐϲτὶ φιλόκαλόϲ τε ἅμα καὶ φιλόπονοϲ ἐπὶ τοῖϲ ἀρί-
ϲτοιϲ, οὐ πρὸϲ τὸ μῆκοϲ ἀπαγορεύειν τῆϲ ὑγιεινῆϲ τέχνηϲ, ἀλλὰ τοῦ 
μεγέθουϲ ἄγαϲθαι τῶν ἐπαγγελμάτων αὐτῆϲ. πῶϲ γὰρ οὐ μεγάλα καὶ 
θαυμαϲτὰ τῆϲ τέχνηϲ ταύτηϲ ἐϲτὶν ἔργα, γηράϲαντα μέχρι πλεί|ϲτου, 
ταῖϲ αἰϲθήϲεϲιν ἀπαθῶϲ ὑγιαίνοντα, διὰ παντὸϲ φυλάττεϲθαι ἄνοϲον 
ἀνώδυνον ὁλόκληρον, εἴ γε δὴ μὴ παντάπαϲιν ἐξ ἀρχῆϲ νοϲώδουϲ εἴη 
τετυχηκὼϲ ϲώματοϲ; ἀλλ' ἐγὼ καὶ πάνυ μοι δοκῶ τιναϲ ὑγιεινοὺϲ φύϲει 
θεάϲαϲθαι παμπόλλαιϲ νόϲοιϲ ἁλιϲκομένουϲ καὶ τελευτῶνταϲ δὴ κατά 
γε τὸ γῆραϲ ἀνιάτοιϲ περιπεϲεῖν πάθεϲιν, οὓϲ ἐνῆν, ὅϲον ἐπὶ τῇ φυϲικῇ 
τοῦ ϲώματοϲ ἕξει, ταῖϲ τ' αἰϲθήϲεϲιν ἁπάϲαιϲ ἀπηρώτουϲ διατελέϲαι 
μέχρι γήρωϲ ἐϲχάτου καὶ τοῖϲ ἄλλοιϲ ἅπαϲι μορίοιϲ τοῦ ϲώματοϲ ὑγι-
αίνονταϲ. πῶϲ οὖν οὐκ αἰϲχρόν ἐϲτιν ἀρίϲτηϲ φύϲεωϲ τυχόντα βαϲτά-
ζεϲθαι μὲν ὑπ' ἄλλων διὰ ποδάγραν, κατατείνεϲθαι δὲ ταῖϲ ὀδύναιϲ 
λιθιῶντα καὶ κόλον ἀλγοῦντα καὶ κατὰ κύϲτιν ἕλκοϲ ἐκ κακοχυμίαϲ 
ἔχοντα; πῶϲ δ' οὐκ αἰϲχρόν ἐϲτι διὰ τὴν θαυμαϲτὴν ἀρθρῖτιν ἀδυνα-
τοῦντα χρῆϲθαι ταῖϲ ἑαυτοῦ χερϲὶν ἑτέρου δεῖϲθαι τοῦ προϲφέροντοϲ 
τὴν τροφὴν τῷ ϲτόματι καὶ τοῦ τὴν ἕδραν ἀπονίζοντοϲ ἐν τῷ ἀπο-
πάτῳ; ἄμεινον γάρ, ὅϲτιϲ μὴ παντάπαϲιν εἴη μαλακόϲ, ἑλέϲθαι δὴ μυ-
ριάκιϲ τεθνάναι, πρὶν τοιοῦτον ὑπομεῖναι βίον. | εἰ δὲ δὴ καὶ τοῦ κατ' 
αὐτὸν αἴϲχουϲ τιϲ ὑπερορᾷ δι' ἀναιϲχυντίαν τε καὶ μαλακίαν, ἀλλὰ 
τῶν γε πόνων οὐκ ἐχρῆν ὑπερορᾶν, οὓϲ νύκτωρ τε καὶ μεθ' ἡμέραν  
ἔχουϲιν, ὥϲπερ ὑπὸ δημίων ϲτρεβλούμενοι τῶν παθῶν. καίτοι τούτων 
ἁπάντων ἢ ἀκολαϲίαν ἢ ἄγνοιαν ἢ ἀμφοτέραϲ ἀναγκαῖον αἰτιάϲαϲθαι. 
ἀλλὰ τὴν μὲν ἀκολαϲίαν οὐκ ἦν καιρὸϲ ἐπανορθοῦϲθαι, τὴν δ' ἄγνοιαν 
ὧν χρὴ ποεῖϲθαι ἐλπίζω διὰ τῆϲδε τῆϲ πραγματείαϲ ἰάϲαϲθαι, καθ' 
ἑκάϲτην φύϲιν ϲώματοϲ ἰδίαν ἀγωγὴν ὑγιεινὴν θέμενοϲ. 
  Ἄρξαϲθαι δὲ δήπου δίκαιον ἂν εἴη ἀπὸ τῆϲ ἀρίϲτηϲ, ἧϲ ὁ ϲκο-
πόϲ ἐϲτιν οὐκ ἐπανόρθωϲιϲ, ἀλλὰ φυλακὴ τῶν ὑπαρχόντων, ὅπερ ἡμεῖϲ 
ἐποιήϲαμεν εἰπόντεϲ ὑπὲρ αὐτῆϲ ἄχρι δεῦρο καθ' ἑκάϲτην τῶν ἡλικιῶν 
πλὴν τῆϲ παρακμαϲτικῆϲ καλουμένηϲ, ἧϲ τὸ τελευταῖον μέροϲ ἰδίωϲ 
ὀνομάζεται γῆραϲ, ἔχοντόϲ τινα καὶ τούτου τομὴν ἰδίαν, ὡϲ ὕϲτερον 
εἰρήϲεται κατ' ἐκεῖνο τοῦ λόγου τὸ μέροϲ, ἔνθα τὸ καλούμενον τῆϲ 
τέχνηϲ γηροκομικὸν μέροϲ εἰϲ διδαϲκαλίαν ἄξομεν. ἀλλὰ νῦν γε τὰ 
κυριώτατα τῶν προειρη|μένων ἀναλαβόντεϲ ἐπὶ τὰϲ μοχθηρὰϲ φύϲειϲ 
τῶν ϲωμάτων μεταβηϲόμεθα δεικνύντεϲ, ὅπωϲ ἑκάϲτην αὐτῶν ἐν ὑγείᾳ 
μάλιϲτα φυλακτέον ἐϲτίν. 
  τὸ τοίνυν ἄριϲτον ϲῶμα ϲκοποὺϲ ἔχει κατὰ μὲν τὰϲ ποϲότηταϲ 
καὶ ποιότηταϲ καὶ δυνάμειϲ ἐν μὲν τοῖϲ γυμναϲίοιϲ τὰ μέτριά τε καὶ 
ϲύμμετρα προϲαγορευόμενα, μετὰ τοῦ πᾶϲιν ὁμοτίμωϲ τοῖϲ μορίοιϲ τοῦ 
ϲώματοϲ προϲάγεϲθαι, φυλαττομένων ἡμῶν ἅπαϲαν ὑπερβολήν, εἰ δέ 
ποθ' ἁμαρτηθείη καθ' ὁτιοῦν τῶν εἰρημένων, ἐπανορθούντων τὸ ϲφάλμα. 
κατὰ δὲ τὴν τῶν ἐϲθιομένων τε καὶ πινομένων φύϲιν ἐν ποϲότητι καὶ 
ποιότητι καὶ δυνάμει ϲκοπὸϲ πάλιν ἐϲτὶ κἀνταῦθα τὸ ϲύμμετρον, ὡϲ 
μήτε πλείω μήτ' ἐλάττω λαμβάνειν, ἀλλ' ἢ ὅϲα πεφθέντα καὶ ἀναδο-
θέντα καὶ θρέψαντα τὸ ϲῶμα καλῶϲ (εἰ δέοι καὶ τοῖϲ ἔτ' αὐξανομέ-
νοιϲ τι προϲτεθῆναι ϲύμμετρον) οὐδὲν ἐάϲει περιττὸν οὐδ' ἐνδεέϲ. οὕτω 
δὲ καὶ κατὰ τοὺϲ ὕπνουϲ τε καὶ τὰϲ ἐγρηγόρϲειϲ καὶ τὰ λουτρὰ καὶ 
τὰϲ τῆϲ ψυχῆϲ ἐνεργείαϲ ὅϲα τ' ἄλλα τοιαῦτα τὴν ϲυμμετρίαν δηλο-
νότι φυλάττειν προϲήκει, εἰ δέ ποθ' ἁμάρτοι | τιϲ καθ' ὁτιοῦν τῶν 
εἰρημένων, ἐπανορθοῦϲθαι τὸ ϲφάλμα. κοινὸϲ δ' ἔϲτω ϲοι ϲκοπὸϲ ἁπά-
ϲηϲ ἐπανορθώϲεωϲ ἡ τῆϲ ἐναντίαϲ ἀμετρίαϲ χρῆϲιϲ, εἰ μὲν ἐπὶ πλέον 
ἐπόνηϲε τὸ ϲῶμα τῇ προτεραίᾳ, καθαιροῦντι τὸ πλῆθοϲ τῶν γυμναϲίων, 
εἰ δ' ἐνδεέϲτερον, αὐξάνοντι, οὕτω δὲ καὶ ὀξυτέραιϲ εἰ ἐχρήϲατο ταῖϲ 
κινήϲεϲιν, ἀνιέντι μετρίωϲ, εἰ δ' ἐκλελυμέναιϲ, ἐπιτείνοντι. κατὰ δὲ τὸν 
αὐτὸν τρόπον ἐπὶ μὲν τοῖϲ εὐτονωτέροιϲ τὰ μαλακώτερα γυμνάϲια  
παραλαμβάνων, ἐπὶ δὲ τοῖϲ ἀτονωτέροιϲ τὰ ἰϲχυρότερα, καὶ τὰ ϲφο-
δρὰ δὲ τοῖϲ ἀμυδροῖϲ ἀντειϲάγων καὶ τοῖϲ ϲφοδροῖϲ τἀναντία, καὶ ϲυλ-
λήβδην εἰπεῖν ἅπαϲαν ἀμετρίαν ἐπανορθούμενοϲ διὰ τῆϲ ἐναντίαϲ ἀμε-
τρίαϲ ὑγιαίνοντα διαφυλάξειϲ τὸν ἄνθρωπον. εἰϲ δὲ τὸ μηδὲν ταῖϲ ἐπαν-
ορθώϲεϲι ϲφάλλεϲθαι πρῶτον μὲν χρὴ διαγινώϲκειν ἀκριβῶϲ τὰϲ δια-
θέϲειϲ τοῦ ϲώματοϲ, εἶτα μεμνῆϲθαι τῶν ἐν τῇ προτεραίᾳ γενομένων 
ἁπάντων. αἱ μὲν γὰρ διαθέϲειϲ ἐνδείξονται τὸ πλημμεληθέν, ἡ μνήμη 
δὲ τῶν προγεγενημένων, εἰϲ ὅϲον χρὴ μετακινῆϲαί τι τῶν ϲυνήθων, 
ὑπαγορεύϲει. κατὰ μὲν δὴ τὰϲ διαθέϲειϲ αἱ τοιαίδε εἰϲὶν ἀμετρίαι, ὡϲ 
ἰϲχνότερον | ἢ εὐογκότερον ἢ ϲκληρότερον ἢ μαλακώτερον ἢ ὑγρότερον 
ἢ ξηρότερον ἢ ἀραιότερον ἢ πυκνότερον ἑαυτοῦ φαίνεϲθαι τὸ ϲῶμα πρὸϲ 
τῷ μηδὲ τὴν κατὰ φύϲιν ἀκριβῶϲ ἀποϲῴζειν εὔχροιαν. ἡ μνήμη δὲ τῶν 
προγεγονότων αὐτό τε τὸ ἁμαρτηθὲν ἐνδείξεταί ϲοι καὶ διδάξει τὴν ἐπαν-
όρθωϲιν ἐκ τοῦ παραβάλλεϲθαι τοῖϲ ἐνεϲτῶϲιν. εἰ μὲν γὰρ ἰϲχνότερον 
τὸ ϲῶμα φαίνοιτο, ϲκοπεῖϲθαι χρὴ καὶ ἀναμιμνῄϲκεϲθαι, πότερον πλείω 
τοῦ προϲήκοντοϲ ἐπόνηϲεν ἢ ὀξυτέραιϲ ἐχρήϲατο ταῖϲ κινήϲεϲιν ἢ περὶ 
τὴν τρίψιν ἐπλεόναϲεν ἢ τὰ λουτρά· καὶ μετὰ ταῦθ' ἑξῆϲ ἐπιϲκοπεῖϲθαι, 
πότερον ἐφρόντιϲεν ἢ ἠγρύπνηϲεν ἢ ἐξέκρινε κατὰ γαϲτέρα πολὺ πλείω 
τοῦ προϲήκοντοϲ· ἐπιϲκοπεῖϲθαι δὲ καί, εἰ ὁ οἶκοϲ θερμότεροϲ, ἐν ᾧ 
διέτριψεν, ἢ εἰ ἔφαγεν ἔλαττον ἢ ἔπιεν ἢ ἀφροδιϲίοιϲ ἐχρήϲατο μὴ 
δεόντωϲ· εἰ δ' ἐν ὄγκῳ μείζονι τὸ ϲῶμα φαίνοιτο, μὴ τρίψιϲ ἢ γυμνά-
ϲιον ἔλαττον ἢ βραδύτερον ἢ πλείων ὕπνοϲ ἢ ἐποχὴ γαϲτρὸϲ ἢ ϲι-
τίων πλῆθοϲ ἀμέμπτωϲ πεφθέντων. εἰ δὲ ϲκληρότερον ἑαυτοῦ | φανείη 
τὸ ϲῶμα, τρίψεων μὲν ἀναμνηϲθῆναι χρὴ πρῶτον, εἶτα γυμναϲίων εὐ-
τόνων μετ' ἀνταγωνιϲτοῦ ϲκληροῦ, καὶ πρὸϲ τούτοιϲ εἰ ἐν κόνει καὶ 
ταύτῃ ϲκληρᾷ καὶ ψυχρᾷ παντάπαϲιν καὶ εἰ χωρὶϲ τῆϲ καλουμένηϲ 
ἀποθεραπείαϲ· εἶθ' ἑξῆϲ λουτρῶν, εἰ ψυχρὰ παντάπαϲιν ἢ λίαν θερμά, 
καὶ ὁ οἶκοϲ, ἐν ᾧ διέτριψεν ἐγρηγορώϲ τε καὶ κοιμώμενοϲ, εἰ ψυχρόϲ· 
ἔτι δὲ ϲιτίων ξηρότητοϲ καὶ πομάτων ἐνδείαϲ. καὶ εἰ μαλακώτερον ἑαυ-
τοῦ γένοιτο κατὰ τὴν ὑϲτεραίαν τὸ ϲῶμα, πρῶτον μὲν ἀναμιμνῄϲκεϲθαι 
χρὴ τῆϲ τρίψεωϲ, εἰ μαλακή τε καὶ ϲὺν λίπει καὶ λουτροῖϲ ἀτρέμα 
χλιαρωτέροιϲ ἐγένετο· μετὰ δὲ τὴν τούτων ἐπίϲκεψιν, εἰ τὰ γυμνάϲια  
βραδέα καὶ ὀλίγα καὶ μετὰ τοῦ ϲυμπαλαίοντοϲ ἀμετρότερον ἁπαλοῦ, 
κἄπειτα περὶ πόματοϲ, εἰ πλέον, εἶθ' ἑξῆϲ ἐδεϲμάτων, εἰ πλέον' ἢ ὑγρό-
τερα τὴν φύϲιν, εἶθ' ὕπνων, εἰ πλείουϲ. ἐγγὺϲ δὲ τῆϲ μαλακῆϲ ἐϲτι 
τοῦ ϲώματοϲ διαθέϲεωϲ ἡ ὑγρὰ καλουμένη, πλὴν ὅϲον ἡ μὲν μαλακὴ 
τῶν ϲωμάτων αὐτῶν ἐϲτιν οἰκεία ποιότηϲ, ἡ δ' ὑγρὰ τῶν ἐν αὐτοῖϲ 
ὑγρῶν. διακρίνεται δ' ἁπτομένων ἡμῶν· ἡ μὲν γὰρ ὑγρὰ ϲὺν | 
ἰκμάϲιν ἐϲτίν, ἡ δὲ μαλακὴ χωρὶϲ τούτων, ὄντοϲ γε δηλονότι καὶ τοῦ 
μαλακοῦ ϲώματοϲ ὑγροῦ τοῖϲ οἰκείοιϲ μορίοιϲ· ἀλλ' ἕνεκα ϲαφοῦϲ δι-
δαϲκαλίαϲ μαλακὸν μὲν τοῦτο καλείϲθω, τὸ δ' ἕτερον ὑγρόν. ἡ μὲν 
οὖν ἀμέτρωϲ ξηρὰ διάθεϲιϲ εὐθὺϲ ϲκληρύνει τὴν ἕξιν, οὐκ ἐξ ἀνάγκηϲ 
δὲ μετὰ μαλακότητόϲ ἐϲτιν ἡ ὑγρά. δύναται γὰρ ἐϲκληρύνθαι μὲν ἡ 
ϲάρξ, ἀναφέρεϲθαι δ' ἰκμὰϲ ἐκ τοῦ ϲώματοϲ ἢ ἱδρώϲ. ἐπὶ μὲν οὖν τῶν 
ὑγροτήτων ἤτοι γ' ἀφροδιϲίων χρῆϲιν ἄκαιρον ἢ ἀπό τινοϲ ἑτέραϲ αἰ-
τίαϲ ἀρρωϲτίαν τῆϲ δυνάμεωϲ ὑποπτευτέον ἢ ἀραιότητα τοῦ ϲώματοϲ 
ἐπὶ μαλακαῖϲ ἀμέτρωϲ τρίψεϲιν ἢ λουτροῖϲ πλέοϲιν ἢ ἀέρι τῷ κατὰ 
τὸν οἶκον, ἐν ᾧ διέτριψε, θερμοτέρῳ παρὰ τὸ δέον. ἐπιϲκεπτέον δὲ 
καὶ περὶ πόματοϲ εἰ πλέον, εἰ ὕπνοι πολὺ πλείουϲ τῶν κατὰ φύϲιν, ἢ 
εἰ τὸ περιέχον ἀθρόωϲ μετέβαλεν εἰϲ ὑγρότητα καὶ θερμότητα, καὶ 
περὶ τροφῶν ὡϲαύτωϲ. ἐπὶ δὲ τῆϲ ἁπαλότητοϲ ἢ μαλακότητοϲ (ἑκα-
τέρωϲ γὰρ ὀνομάζειν ἔθοϲ ἐϲτίν), ὅταν ποτὲ χωρὶϲ ὑγρότητοϲ ᾖ, πε-
πέφθαι μὲν τὴν τροφὴν ὀρθῶϲ καὶ | τεθράφθαι τὸ ϲῶμα, γεγυμνάϲθαι 
δὲ ἐνδεέϲτερον· ἔμπαλιν δὲ ἐπὶ τῆϲ ϲκληρότητοϲ ἢ τετρῖφθαι ϲκληρῶϲ 
ἢ γεγυμνάϲθαι πλεῖον μετὰ ϲκληροῦ ϲώματοϲ ἐν κόνει. ξηρότηϲ δὲ 
τῆϲ ἕξεωϲ ἔνδειαν πόματοϲ ἢ τροφῆϲ ἢ ἀγρυπνίαν ἢ μέριμναν βιωτι-
κὴν ἢ πολλὴν τρίψιν ἢ γυμνάϲιον ἄμετρον ἐνδείκνυται. ταῦτ' οὖν 
ἐπιϲκεπτόμενοϲ ἐπανορθοῦϲθαι δυνήϲῃ καθ' ἑκάϲτην ἡμέραν τὸ ϲφάλμα, 
πρὶν αὐξηθὲν δυϲίατον γενέϲθαι. μέμνηϲο δ' ἀεὶ τοῦ πᾶϲαν ἀμετρίαν 
εἰϲ ἐπανόρθωϲιν ἄγεϲθαι διὰ τῆϲ ἐναντίαϲ ἀμετρίαϲ. ὁ γάρ τοι ϲκοπὸϲ 
οὗτοϲ ἁπάντων ἐϲτὶ κοινὸϲ τῶν παρὰ φύϲιν. ὥϲτε χρὴ προϲθέντα 
ϲε τῷδε τήν τε τῶν ϲωμάτων αὐτῶν διάγνωϲιν, ὧν προνοεῖϲθαι 
μέλλειϲ, ἑκάϲτου τε τῶν βοηθημάτων τὴν δύναμιν ἁπάϲηϲ ἐπιϲτήμονα 
τῆϲ περὶ τὸ ϲῶμα τέχνηϲ γενέϲθαι, καθ' ἣν οὐ μόνον τοὺϲ ὑγιαίνονταϲ 
ἐν ὑγείᾳ διαφυλάξειϲ, ἀλλὰ καὶ τοῖϲ νοϲοῦϲιν ἀναλήψῃ τὴν ἀρχαίαν 
ἕξιν. |  
  Ὁποῖον μὲν οὖν ἐϲτι τὸ ἄριϲτον ϲῶμα, πρόϲθεν εἴρηται. τὸ 
δ' ἀπολειπόμενον τοῦδε γινώϲκειν μέν ϲε χρὴ διὰ τρεῖϲ αἰτίαϲ ἀπολει-
πόμενον, ἢ ὅτι κακῶϲ ἐξ ἀρχῆϲ κατεϲκευάϲθη κυούμενον, ἢ ὅτι μετὰ 
ταῦτα πρόϲ τινοϲ αἰτίαϲ εἰϲ τὴν παρὰ φύϲιν ἤχθη διάθεϲιν, ἢ τῷ τῆϲ 
ἡλικίαϲ λόγῳ. πειρᾶϲθαι δ' ἐπανορθοῦϲθαι πάντη διὰ τῆϲ ἀντικειμένηϲ 
ἀμετρίαϲ· οἷον αὐτίκα τὸ γῆράϲ ἐϲτι μὲν ψυχρὸν καὶ ξηρόν, ὡϲ ἐν 
τοῖϲ Περὶ κράϲεων ἀποδέδεικται λόγοιϲ. ἐπανόρθωϲιϲ δ' αὐτοῦ διὰ 
τῶν ὑγραινόντων καὶ θερμαινόντων γίνεται. τοιαῦτα δ' ἐϲτὶ θερμὰ 
λουτρὰ γλυκέων ὑδάτων καὶ οἴνου πόϲιϲ ὅϲαι τε τῶν τροφῶν ὑγραί-
νειν τε ἅμα καὶ θερμαίνειν πεφύκαϲι. περὶ δὲ γυμναϲίων ἢ τρίψεων 
ἁπάϲηϲ τε κινήϲεωϲ (ἀπὸ τούτων γὰρ ἄρξαϲθαι βέλτιον, ἐπειδὴ καλῶϲ 
εἴρηται «τοὺϲ πόνουϲ τῶν ϲιτίων ἡγεῖϲθαι») τάδε χρὴ γινώϲκειν, ὡϲ 
ἐκ μέρουϲ μέν τινοϲ ὀρθῶϲ εἶπεν ὁ <ποιητήϲ>· 
            ἐπὴν λούϲαιτο φάγοι τε, 
    εὑδέμεναι μαλακῶϲ· ἡ γὰρ δίκη ἐϲτὶ γερόντων. | 
οὐ μὴν τό γε ϲύμπαν ἐν τούτῳ τέτακται. δέονται γὰρ οἱ γέροντεϲ 
οὐδὲν ἧττον τῶν νέων εἰϲ κίνηϲιν ἄγειν τὸ ϲῶμα, κινδυνευούϲηϲ αὐ-
τοῖϲ ϲβεϲθῆναι τῆϲ ἐμφύτου θερμαϲίαϲ. ἐπὶ μέν γε τῶν ἀκμαζόντων 
ϲωμάτων εὑρίϲκονταί τινεϲ φύϲειϲ ἡϲυχίαϲ δεόμεναι, περὶ ὧν εἴρηταί 
που καὶ <Ἱπποκράτει>· γέρων δ' οὐδεὶϲ χρῄζει παντελοῦϲ ἡϲυχίαϲ, 
ὥϲπερ οὐδὲ γυμναϲίων ϲφοδρῶν· ῥιπίζεϲθαι μὲν γὰρ αὐτῶν δεῖται τὸ 
θερμόν, ἐξελέγχεται δὲ κατὰ τὰϲ ϲφοδροτέραϲ κινήϲειϲ. αἱ μὲν οὖν 
μεγάλαι φλόγεϲ οὐδὲν ἔτι χρῄζουϲι τοῦ ῥιπίζοντοϲ, ἀλλ' ἑαυταῖϲ εἰϲιν 
ἱκαναὶ πρὸϲ τὸ διαϲῴζεϲθαί τε καὶ κρατεῖν τῆϲ ὕληϲ. οὔκουν οὐδ' ἀνα-
τρίβεϲθαι μετὰ τοὺϲ ὕπνουϲ ἕωθεν οἱ ἀκμάζοντεϲ δέονται, καθάπερ οἱ 
γέροντεϲ. ὁ γάρ τοι ϲκοπὸϲ τῆϲ τοιαύτηϲ ἀνατρίψεωϲ ἅμα λίπει γινο-
μένηϲ διττόϲ ἐϲτιν, ἢ κοπώδη διάθεϲιν ἰάϲαϲθαι, πρὶν αὐξηθεῖϲαν ἀν-
άψαι πυρετόν, ἢ ἀρρωϲτοῦϲαν ἀνάδοϲιν ἐπεγεῖραι. πολλοὺϲ γὰρ ἀτρο-
φοῦνταϲ ἐκ μακροῦ χρόνου ῥᾳδίωϲ ἐν ὀλίγαιϲ ἡμέραιϲ εὐϲαρκώϲαμεν, 
ἐπὶ τὴν τοιαύτην ἀνά|γοντεϲ τρίψιν. ἀλλ' ὅπερ τοῖϲ ἄλλοιϲ κατὰ πά-
θοϲ ἐν χρόνῳ τινὶ γίνεται, τοῦτ' ἀεὶ τοῖϲ γέρουϲιν ὑπάρχει. ψυχρὸν  
γὰρ ὅλον αὐτοῖϲ ἐϲτι τὸ ϲῶμα καὶ ἀδύνατον ἕλκειν τὴν τροφὴν ἐφ' 
ἑαυτὸ καὶ κατεργάζεϲθαι καλῶϲ καὶ τρέφεϲθαι πρὸϲ αὐτῆϲ. ἀλλ' ἡ τρί-
ψιϲ ἐπεγείρουϲα τὸν ζωτικὸν τόνον αὐτῶν καὶ θερμαίνουϲα τὰ μέτρια 
τήν τ' ἀνάδοϲιν εὐπετεϲτέραν ἐργάζεται καὶ τὴν θρέψιν ἑτοιμοτέραν. 
οὕτω τοι καὶ διὰ τὸ πιττοῦϲθαι νέοι πολλοὶ τῶν ἀτροφούντων ἐϲαρ-
κώθηϲαν οἵ τε γέροντεϲ ὀνίνανται πάντεϲ. ἓν μὲν δή ϲοι τοῦτο καθά-
περ τι γυμνάϲιον ἔϲτω τοῖϲ γέρουϲιν ἕωθεν γινόμενον, ἡ μετ' ἐλαίου 
τρίψιϲ, ἐφεξῆϲ δὲ περίπατοί τε καὶ αἰωρήϲειϲ ἄκοποι, ϲτοχαζομένῳ 
τῆϲ τοῦ γέροντοϲ δυνάμεωϲ. | οὐ γὰρ μικρά τιϲ ἐν αὐτοῖϲ ἐϲτιν δια-
φορά, τινῶν μὲν ἐϲχάτωϲ ἀρρώϲτων εἰϲ τὰϲ κινήϲειϲ ὄντων, εἰ καὶ 
μηδέπω τύχοιεν ἑβδομηκοντοῦται τὴν ἡλικίαν ὄντεϲ, ἐνίων δὲ πολὺ 
ῥωμαλεωτέρων ἢ κατὰ τούϲδε γεγονότων ἔτη πλείω ἢ ὀγδοήκοντα. 
τοὺϲ μὲν ἀϲθενεϲτέρουϲ αἰωρεῖν μᾶλλον ἢ περιπατεῖν κελεύων κινήϲειϲ, 
τοὺϲ δ' ἰϲχυροτέρουϲ δι' ἀμφότερα γυμνάϲια· ἄξειϲ δὲ πρὸϲ τὴν δευ-
τέραν τρίψιν οὐχ ὁμοίωϲ ἀμφοτέρουϲ, ἀλλ' ἀεὶ τὸν ἀρρωϲτότερον θᾶτ-
τον. ἔϲτω γάρ ϲοι καὶ τοῦτο τῶν κοινοτάτων παραγγελμάτων, ἐπὶ μὲν 
ἀϲθενοῦϲ | δυνάμεωϲ ἀνατρέφειν τὸ ϲῶμα πυκναῖϲ καὶ βραχείαιϲ τρο-
φαῖϲ, ἐπὶ δὲ ἰϲχυρᾶϲ ἀραιαῖϲ καὶ πολλαῖϲ. 
  Εἰπεῖν μὲν οὖν καὶ ταῦτα καὶ τἄλλα ῥᾷϲτον, ἐπιϲτατῆϲαι δὲ 
γέροντι διαφυλάττοντα τὴν ὑγείαν αὐτοῦ τῶν χαλεπωτάτων, ὥϲπερ 
γε καὶ τῶν ἀνακομιζομένων ἐκ νόϲου. καλεῖται δὲ ὑπὸ τῶν νεωτέ-
ρων ἰατρῶν τουτὶ μὲν τὸ μέροϲ τῆϲ τέχνηϲ ἀναληπτικόν, τὸ δὲ ἐπὶ 
τῶν γερόντων γηροκομικόν. καὶ δοκοῦϲιν αἱ διαθέϲειϲ ἀμφοῖν οὐ 
κατὰ τὴν ἀκριβεϲτάτην ὑπάρχειν ὑγείαν, ἀλλ' ἤτοι μέϲαι τινὲϲ εἶναι 
νόϲου τε καὶ ὑγείαϲ ἢ πάντωϲ μὴ τῆϲ καθ' ἕξιν, ἀλλὰ τῆϲ κατὰ ϲχέϲιν 
ὀνομαζομένηϲ ὑπ' αὐτῶν ὑγείαϲ. εἴτ' οὖν νόϲον εἴτε νοϲώδη διάθεϲιν 
εἴτε μέϲην ὑγείαϲ τε καὶ νόϲου διάθεϲιν εἴτε κατὰ ϲχέϲιν ὑγείαν ὀνο-
μάζειν χρὴ τὸ γῆραϲ, οὐ πάνυ τι τῶν τοιούτων † φροντίζονταϲ ζητήϲεων 
μέχρι λόγου προερχομένων ἐπίϲταϲθαι δὲ χρὴ † τὴν κατάϲταϲιν τοῦ τῶν 
γερόντων ϲώματοϲ, ὅτι ἐπὶ ϲμικροῖϲ αἰτίοιϲ εἰϲ νόϲον μεθιϲταμένην 
ὁμοίωϲ τοῖϲ ἀναλαμβάνουϲιν ἐκ νόϲου | τὴν ἀρχαίαν ὑγείαν διαιτᾶν  
χρή. διόπερ εἰπεῖν μὲν ῥᾴδιον, ἄμεινον εἶναι χρίεϲθαι λίπει μετ' ἀνα-
τρίψεωϲ ἕωθεν τὸν γέροντα, προϲηκόντωϲ δὲ ἐργάϲαϲθαι τοὖργον ἁπάν-
των χαλεπώτατον. ἥ τε γὰρ ϲκληροτέρα βραχὺ τρίψιϲ κοπώδηϲ, ἥ τ' 
ἄγαν μαλακὴ πλέον οὐδὲν ἐργάζεται, καθάπερ οὐδ' ἡ βραχεῖα παντά-
παϲιν, ἡ δέ γε πολλὴ διαφορεῖ μᾶλλον ἢ ἀνατρέφει. καὶ μὴν καὶ τὸ 
χωρίον, ἐν ᾧ γυμνοῦται τὸ τοῦ γέροντοϲ ϲῶμα, ψυχρότερον μὲν ὂν 
οὐ μόνον οὐδὲν ἐργάϲεται χρηϲτόν, ἀλλὰ καὶ πυκνώϲει καὶ καταψύξει, 
θερμότερον δ' εἴπερ εἴη τοῦ δέοντοϲ, ἐν μὲν χειμῶνι πλέον ἢ προϲ-
ήκει τὸ ϲῶμα τοῦ γέροντοϲ ἀραιότερον ἀποτελέϲαν εὔψυκτον ἐργάϲεται, 
θέρουϲ δὲ διαφορήϲει τε καὶ καταλύϲει τὴν δύναμιν αὐτοῦ. τοῖϲ μὲν 
γὰρ καθ' ἕξιν ὑγιαίνουϲιν οὐδὲ τῶν ἰϲχυροτέρων αἰτίων οὐδὲν ἀλλοιοῖ 
τὸ ϲῶμα, τοῖϲ γέρουϲι δὲ καὶ τὰ ϲμικρότατα μεγίϲτην ἐργάζεται μετα-
βολήν. οὕτω τοίνυν ἔχει κἀπὶ τῆϲ τῶν ϲιτίων ποϲότητόϲ τε καὶ ποιό-
τητοϲ. καὶ γὰρ κἀν τούτοιϲ ἂν βραχύ τι τοῦ προϲήκοντοϲ ὑπερβῶϲιν 
οἱ γέροντεϲ, οὐ ϲμικρὰ βλάπτονται, τῶν νεανίϲκων ἐπὶ μεγίϲτοιϲ | ἁμαρ-
τήμαϲι βραχέα βλαπτομένων. ἀϲφαλέϲτερον οὖν ἐϲτι τοῖϲ ἀϲθενέϲι 
γέρουϲιν ὀλίγα διδόναι τρὶϲ τῆϲ ἡμέραϲ, ὡϲ <Ἀντίοχοϲ> ὁ ἰατρὸϲ ἑαυ-
τὸν διῄτα, γεγονὼϲ μὲν ἐτῶν πλείω τῶν ὀγδοήκοντα, προϊὼν δὲ καθ' 
ἑκάϲτην ἡμέραν εἰϲ τὸ χωρίον, ἐν ᾧ τὸ ϲυνέδριον ἦν αὐτῷ τῶν πολι-
τῶν, ἔϲτι δ' ὅτε μακρὰν ὁδὸν ἀπιὼν ἐπιϲκέψεωϲ ἀρρώϲτων ἕνεκα. 
ἀλλ' εἰϲ μὲν τὴν ἀγορὰν ἀπὸ τῆϲ οἰκίαϲ ἐβάδιζεν, ὁδὸν ἕωϲ τριῶν 
ϲταδίων· οὕτω δὲ καὶ τοὺϲ πληϲίον ἀρρώϲτουϲ ἑώρα· πορρώτερον δ' 
εἴ ποτ' ἠναγκάϲθη πορευθῆναι, τὸ μὲν ἐν δίφρῳ βαϲταζόμενοϲ ἐκομί-
ζετο, τὸ δ' ἐπ' ὀχήματοϲ αἰωρούμενοϲ. ἦν δ' αὐτῷ τι κατὰ τὴν οἰκίαν 
οἴκημα διὰ καμίνου θερμαινόμενον ἔν γε τῷ χειμῶνι, θέρουϲ δὲ εὔκρα-
τον ἔχον ἀέρα καὶ χωρὶϲ τοῦ πυρόϲ. ἐν τούτῳ πάντωϲ ἀνετρίβετο καὶ 
χειμῶνοϲ καὶ θέρουϲ ἕωθεν ἀποπατήϲαϲ δηλονότι πρότερον. ἐν δὲ τῷ 
κατὰ τὴν ἀγορὰν χωρίῳ περὶ τρίτην ὥραν ἢ τὸ μακρότερον περὶ τε-
τάρτην ἤϲθιεν ἄρτον μετὰ μέλιτοϲ Ἀττικοῦ, πλειϲτάκιϲ μὲν ἑφθοῦ, ϲπα-
νιώτερον δ' ὠμοῦ. καὶ μετὰ ταῦτα τὸ μέν τι ϲυγγιγνόμενοϲ ἑτέροιϲ | 
διὰ λόγων, τὸ δέ τι καθ' ἑαυτὸν ἀναγινώϲκων εἰϲ ἑβδόμην ὥραν παρ-
έτεινε, μεθ' ἣν ἐτρίβετό τε κατὰ τὸ δημόϲιον βαλανεῖον ἐγυμνάζετό τε 
τὰ πρέποντα γέροντι γυμνάϲια, περὶ ὧν τῆϲ ἰδέαϲ ὀλίγον ὕϲτερον εἰ-
ρήϲεται. κἄπειτα λουϲάμενοϲ ἠρίϲτα ϲύμμετρον, πρῶτα μὲν ὅϲα λαπάτ-
τει τὴν γαϲτέρα προϲφερόμενοϲ, ἐφεξῆϲ δὲ ἰχθύων τὸ πλεῖϲτον, ὅϲοι 
πετραῖοί τε καὶ πελάγιοι. κἄπειτ' αὖθιϲ ἐπὶ τοῦ δείπνου τῆϲ μὲν τῶν 
ἰχθύων ἐδωδῆϲ ἀπείχετο, τῶν δ' εὐχυμοτάτων τε καὶ δυϲφθάρτων  
ἐλάμβανεν, ἤτοι χόνδρον μετ' οἰνομέλιτοϲ ἢ ὄρνιν ἐξ ἁπλοῦ ζωμοῦ. 
τούτῳ μὲν οὖν τῷ τρόπῳ γηροκομῶν ἑαυτὸν ὁ <Ἀντίοχοϲ> ἕωϲ ἐϲχάτου 
διετέλεϲεν ἀπήρωτοϲ ταῖϲ αἰϲθήϲεϲι καὶ τοῖϲ μέλεϲιν ἄρτιοϲ ἅπαϲι. <Τή-
λεφοϲ> δὲ ὁ γραμματικὸϲ ἐπὶ πλείοναϲ μὲν ἐξίκετο χρόνουϲ <Ἀντιόχου> 
ϲχεδὸν ἑκατὸν ἔτη βιούϲ. ἐλούετο μὲν τοῦ μηνὸϲ δὶϲ ἐν τῷ χειμῶνι, 
τετράκιϲ δὲ ἐν τῷ θέρει, τρὶϲ δὲ ἐν ταῖϲ μεταξὺ τούτων ὥραιϲ. ἐν αἷϲ 
δ' ἡμέραιϲ οὐκ ἐλούετο, περὶ τρίτην ὥραν ἠλείφετο μετὰ βραχείαϲ 
ἀνατρίψεωϲ. εἶτα χόνδρον ἡψημένον ἐν ὕδατι, μέλι μιγνὺϲ ὠμὸν ὅτι 
κάλλιϲτον, | ἤϲθιε, καὶ τοῦτ' ἤρκει μόνον αὐτῷ τήν γε πρώτην. ἠρίϲτα 
δὲ καὶ οὗτοϲ ὥραϲ ἑβδόμηϲ ἢ βραχεῖ τινι θᾶττον, λάχανα μὲν πρῶτον 
προϲφερόμενοϲ, εἶθ' ἑξῆϲ ὀρνίθων ἢ ἰχθύων γευόμενοϲ. ἑϲπέραν δὲ 
μόνον ἄρτον ἤϲθιε διαβρέχων ἐν οἴνῳ κεκραμένῳ. 
  Ὥϲπερ δὲ τοῖϲ παιϲὶν ὁ οἶνοϲ ἐναντιώτατόν ἐϲτιν, οὕτω τοῖϲ 
γέρουϲι χρηϲιμώτατον. ἔϲτω δὲ τῶν φύϲει θερμοτέρων, ὁποῖοι τῶν 
Ἑλληνικῶν ὁ Ἀριούϲιόϲ ἐϲτι καὶ ὁ Λέϲβιοϲ καὶ ὁ καλούμενοϲ Μύϲιοϲ, 
οὐκ ἐκ τῆϲ παρὰ τὸν Ἴϲτρον Μυϲίαϲ, ἀλλ' ἐκ τῆϲ Ἑλληϲποντίαϲ ὀνο-
μαζομένηϲ, ἥτιϲ ἐϲτὶ κατὰ τὴν ἡμετέραν Ἀϲίαν ὁμοροῦϲα Περγάμῳ, 
τῶν δ' ἐκ τῆϲ Ἰταλίαϲ ὅ τε Φαλερῖνοϲ καὶ ὁ Ϲουρεντῖνοϲ. ἐφεξῆϲ 
αὐτῶν εἰϲι κατὰ μὲν τὴν Ἰταλίαν ὅ τε Τιβουρτῖνοϲ καὶ ὁ Ϲιγνῖνοϲ, 
ἀμφότεροι παλαιωθέντεϲ, ὡϲ νέοι γε ὄντεϲ οὔτ' εἰϲ ἀνάδοϲιν ὁρμῶϲιν 
οὔτ' οὖρα κινοῦϲιν, ἀλλ' ἐπὶ πολὺ κατὰ τὴν γαϲτέρα μένουϲι κλύδω-
ναϲ ἐργαζόμενοι· δεύτεροι δ' ἐπ' αὐτοῖϲ Ἀδριανόϲ τε καὶ Ϲαβῖνοϲ καὶ 
Ἀλβανὸϲ καὶ Γαυριανὸϲ καὶ Τριφυλῖνοϲ ὅϲοι | τ' Ἀμιναῖοι κατὰ τὴν Ἰτα-
λίαν γεννῶνται περί τε Νεάπολιν καὶ κατὰ τὴν Θούϲκων γῆν. κατὰ 
μέν γε τὴν τοῦ Ϲουρεντίνου δύναμιν ὁ Μύϲιόϲ ἐϲτι, κατὰ δὲ τὴν τοῦ 
Φαλερίνου τῶν Τμωλιτῶν οἱ κάλλιϲτοι, Ϲαβίνῳ δὲ καὶ Ἀδριανῷ Τιτα-
καζηνόϲ τε καὶ Ἀρϲυηνὸϲ ἐοίκαϲι. τούτων οὖν μετρίωϲ παλαιωθέντων 
πίνειν χρὴ τοὺϲ πρεϲβύταϲ, ὅϲοι μὴ πάνυ τὴν κεφαλὴν ἰϲχυρὰν ἔχου-
ϲιν· οἷϲ δ' ἰϲχυρά, τούτοιϲ Φαλερῖνόϲ τε καὶ Ϲουρεντῖνοϲ Ἀριούϲιόϲ 
τε καὶ Λέϲβιοϲ καὶ Μύϲιοϲ καὶ Τμωλίτηϲ ἐπιτήδειοι. δῆλον οὖν, ὡϲ 
καθ' ἕκαϲτον ἔθνοϲ ἐκ τῶν εἰρημένων παραδειγμάτων αἱρεῖϲθαι τὸν 
ἐπιτηδειότατον ἕκαϲτοϲ 〈τῶν γερόντων〉 δυνήϲεται ϲκοπὸν ἔχων ἐπὶ  
τῇ τῶν οἴνων δοκιμαϲίᾳ κατὰ μὲν τὴν ϲύϲταϲιν ἀεὶ τὸν λεπτότατον 
αἱρεῖϲθαι, κατὰ δὲ τὴν χρόαν, ὃν ὁ <Ἱπποκράτηϲ> εἴωθε «κιρρὸν» κα-
λεῖν· δύναιτο δ' ἄν τιϲ καὶ ξανθὸν ὀνομάζειν αὐτόν. ἀγαθὸϲ δὲ καὶ 
ὁ ὠχρόϲ, ἐν τῷ μέϲῳ καθεϲτὼϲ ξανθοῦ τε καὶ λευκοῦ. καὶ γὰρ εἰ 
βουληθείηϲ μῖξαι τὸν ξανθὸν οἶνον τῷ λευκῷ, τὸν μικτὸν ἐξ ἀμφοῖν 
ὠχρὸν ἐργάϲῃ, καὶ κραθεὶϲ μεθ' ὕδατοϲ ὁ ξανθὸϲ | τοιοῦτοϲ γίνεται. 
παρὰ δὲ τὸ πλέον ἢ ἔλαττον ὕδωρ ἐπιβάλλειν ἐνίοτε μὲν ὠχρόϲ, ἐνί-
οτε δὲ οἷον ὠχρόλευκοϲ ἢ ὠχρόξανθοϲ φαίνεται. θερμότατοϲ μέν, ὅϲον 
ἐπὶ τῇ χρόᾳ, τῶν εἰρημένων οἴνων ὁ ξανθόϲ, ἥκιϲτα δὲ θερμὸϲ ὁ λευ-
κόϲ· οἱ δ' ἐν τῷ μεταξύ, καθ' ὅϲον ἂν ἑκατέρῳ πληϲιάζωϲι, τῆϲ ἐκεί-
νου μετέχουϲι δυνάμεωϲ. ἓν μὲν οὖν τοῦτο μέγιϲτον ἀγαθὸν ἐξ οἴνου 
τοῖϲ γέρουϲι περιγίνεται, τὸ θερμαίνεϲθαι πάντ' αὐτῶν τὰ μόρια, δεύ-
τερον δὲ τὸ δι' οὔρων καθαίρεϲθαι τὸν ὀρρὸν τοῦ αἵματοϲ. διὸ καὶ 
κάλλιϲτοϲ ἐπὶ γερόντων ὁ οἶνοϲ, ὃϲ ἂν ταῦτ' ἐργάζηται μάλιϲτα. τοι-
οῦτοϲ δ' ἐϲτὶν ὁ τῇ ϲυϲτάϲει μὲν λεπτόϲ (οὖρα γὰρ οὗτοι κινοῦϲι), τῇ 
χρόᾳ δὲ ξανθόϲ (ἴδιον γὰρ τοῦτο τῶν θερμῶν ἱκανῶϲ οἴνων τὸ χρῶ-
μα). διὸ κἂν πάνυ λευκοὶ κατ' ἀρχὰϲ ὦϲι, παλαιούμενοι προϲλαμβά-
νουϲί τινα ξανθότητα, δι' ἣν ὕπωχροι μὲν τὸ πρῶτον, ὕϲτερον δὲ τε-
λέωϲ ὠχροὶ γίνονται, κἂν ἐπὶ πλεῖϲτον ἥκωϲι χρόνου, τελευτῶντεϲ 
ὠχρόξανθοι φαίνονται· τελέωϲ γὰρ οὐχ οἷόν τε τοῖϲ λευκοῖϲ οἴνοιϲ 
γενέϲθαι | ξανθοῖϲ. ὅϲοι δὲ τῶν ὠχρῶν ἢ ξανθῶν οἴνων παχεῖϲ εἰϲιν, 
αἷμα γεννῶϲιν οὗτοι καὶ τρέφουϲι τὸ ϲῶμα· διὸ γένοιντ' ἄν ποτε καὶ 
αὐτοὶ χρήϲιμοι τοῖϲ γέρουϲι, καθ' ὃν δηλονότι χρόνον οὔτ' ὀρρῶδεϲ 
ὑγρὸν ἔχουϲιν ἐν ταῖϲ φλεψὶ καὶ δέονται θρέψεωϲ περιττοτέραϲ. ὡϲ 
ἐπὶ τὸ πολὺ δὲ τῶν οὐρητικῶν οἴνων χρῄζουϲιν οἱ τὴν ἡλικίαν ταύ-
την ἄγοντεϲ διὰ τὸ πλεονάζειν ἐν αὐτοῖϲ ὑδατῶδεϲ περίττωμα. τῶν 
δ' ἐπὶ πλέον ἐν τῇ γαϲτρὶ μενόντων οἴνων οὐδέποτ' οὐδεὶϲ οἰκεῖοϲ 
γέροντι. τοιοῦτοι δ' εἰϲὶν οἱ ἀπὸ τῆϲ Βιθυνίαϲ Ἀμιναῖοι καὶ τῶν ἀπὸ 
τῆϲ Ἰταλίαϲ ὁ Μάρϲοϲ καὶ Ϲιγνῖνοϲ καὶ Τιβουρτῖνοϲ, ἔϲτ' ἂν ὦϲι νέοι. 
ἀλλ' οὗτοι μὲν πάντεϲ λευκοί, μέλανεϲ δὲ ἄλλοι καὶ παχεῖϲ, ὅϲοι ϲτύ-
φουϲιν, ἐν τῇ γαϲτρὶ μένουϲι χρόνῳ πολλῷ καὶ κλύδωναϲ ἐργάζονται 
κατ' αὐτήν, ὥϲπερ ὁ ἐν Κιλικίᾳ μὲν Ἀβάτηϲ, ἐν Ἀϲίᾳ δὲ Αἰγεάτηϲ τε 
καὶ Περπερίνιοϲ. ὅϲοι δὲ χωρὶϲ τοῦ ϲτύφειν μέλανέϲ τέ εἰϲι καὶ πα-
χεῖϲ, οἷοϲ ὁ Ϲκυβελίτηϲ τε καὶ ὁ Θηραῖοϲ, ἧττον μὲν ἐν τῇ γαϲτρὶ 
μένουϲιν, οὔρηϲιν δὲ οὐδ' αὐτοὶ κινοῦϲιν, ἀλλ' ὑπέρχονται κάτω· διὸ  
καὶ προπίνου|ϲιν αὐτοὺϲ ἐδωδῆϲ ϲιτίων. ἀλλ' οὐδ' οὗτοι χρήϲιμοι τοῖϲ 
γέρουϲιν οὔτε προπίνειν οὔτε πολὺ μᾶλλον ἐν ἑτέρῳ καιρῷ προϲφέ-
ρεϲθαι, καθότι μηδ' ἄλλο μηδὲν τῷ γέροντι παχύχυμον· ἐμφράττεται 
γὰρ ἐξ αὐτῶν ἧπάρ τε καὶ ϲπλὴν καὶ νεφροί· κἀντεῦθεν οἱ μὲν ὑδε-
ριῶϲιν, οἱ δὲ λιθιῶϲι τῶν ἐπὶ πλέον αὐτοῖϲ χρηϲαμένων γερόντων. 
εἴπερ οὖν ἐθέλοι μετὰ τὸ λουτρὸν οἴνῳ γλυκεῖ χρήϲαϲθαι τῶν πρεϲβυ-
τέρων τιϲ, ἐδηδοκότι μὲν ἕωθεν αὐτῷ, καθότι τὸν Ἀντίοχον ἔφην 
πράττειν, ἄριϲτοϲ ὁ Φαυϲτιανὸϲ Φαλερῖνοϲ, ἐκείνου δ' ἀποροῦντι τῶν 
ὁμοίων τιϲ. ὅμοιοι δ' ἂν εἶεν οἱ γλυκεῖϲ τε ἅμα καὶ ὠχροὶ κατὰ χρόαν, 
ἐφεξῆϲ δὲ τούτοιϲ ὅ τε Θηρῆνοϲ καὶ ὁ Κυριῆνοϲ. οὐ κωλύω δὲ οὐδὲ 
τοῖϲ ἐϲκευαϲμένοιϲ διὰ μέλιτοϲ οἴνοιϲ χρῆϲθαι, καὶ μάλιϲθ' ὅϲοιϲ τῶν 
γερόντων ὑποψία τίϲ ἐϲτιν ἐν νεφροῖϲ λιθιδίων γενέϲεωϲ ἢ καὶ πο-
δάγρα τιϲ ἢ ἀρθρῖτιϲ ἐνοχλεῖ. τὸν δ' οἶνον ἐπὶ τῆϲ τοιαύτηϲ ϲυνθέ-
ϲεωϲ ἄριϲτον εἶναι Ϲαβῖνον ἤ τινα τῶν ὁμοίων. ἐπεμβάλλεται δὲ αὐτῷ 
καὶ πετροϲέλινον, καὶ μόνον ἀρκεῖ τοῦτο τοῖϲ ἀρθριτικοῖϲ. ἐπὶ δὲ τῶν 
λιθιώντων | καὶ τῆϲ βετονίκηϲ τι πόαϲ μίγνυται καὶ κέϲτρου τοῦ παρὰ 
τοῖϲ Κελτοῖϲ γεννωμένου· καλοῦϲι δὲ τὴν βοτάνην ταύτην ϲαξίφραγον. 
ἔνιοι δὲ περιεργότερον ϲκευάζοντεϲ τὸ φάρμακον ἐπεμβάλλουϲι καὶ 
ναρδοϲτάχυοϲ, εἰϲὶ δ' οἱ καὶ ἄλλων τινῶν οὔρηϲιν κινεῖν δυναμένων. 
ἀλλὰ τό γ' ἁπλοῦν πόμα δι' οἴνου καὶ μέλιτοϲ οἱ πολλοὶ ϲυντιθέαϲι, 
πηγάνου τε καὶ πεπέρεωϲ ἔχον ὀλίγον. εἰ δὲ καὶ προεδηδοκὼϲ εἴη 
πρὶν λούϲαϲθαι καὶ ἡ γαϲτὴρ αὐτοῦ μηδεμιᾶϲ βοηθείαϲ χρῄζοι, τῶν 
λευκῶν καὶ ὀλιγοφόρων οἴνων πίνειν χρὴ μετὰ τὸ λουτρόν. ὅϲοι δὲ 
παχεῖϲ καὶ γλυκεῖϲ καὶ μέλανεϲ, ὡϲ ἐμφράττονταϲ τὰ ϲπλάγχνα τοὺϲ 
τοιούτουϲ ἅπανταϲ φεύγειν προϲήκει. 
  Ἀλλ' αἱ μὲν ἀπὸ τῶν οἴνων ἐμφράξειϲ μέτριαι, τὰϲ δ' ἀπὸ 
τῶν ἐδεϲμάτων, ὅϲα γλίϲχρον ἢ παχὺν ἐργάζεται χυμόν, οὐ ῥᾴδιον 
ἰᾶϲθαι. διόπερ οὐ χρὴ πλεονάζειν τοὺϲ γέρονταϲ οὔτε 〈ἐν〉 χόνδρων ἢ 
τυρῶν ἢ ὠῶν ἢ κοχλιῶν ἢ φακῆϲ ἢ βολβῶν ἢ χοιρείων κρεῶν ἐδωδῇ, | 
πολὺ δὴ μᾶλλον ἐν ταῖϲ τῶν ἐγχελύων ἢ ὀϲτρέων ἢ ὅλωϲ τῶν ϲκλη-
ρὰν καὶ δυϲκατέργαϲτον ἐχόντων τὴν ϲάρκα. διὰ τοῦτο οὖν οὐδὲ τῶν 
ὀϲτρακοδέρμων οὐδὲν ἢ ϲελαχίων ἢ θύνων ἢ ὅλωϲ τῶν κητωδῶν ἐπι-
τήδειον, ὥϲπερ οὖν οὐδὲ τῶν ἐκ τῆϲ γῆϲ φυομένων μυκήτων ἢ τῶν  
κρεῶν τῶν ἐλαφείων ἢ αἰγείων ἢ βοείων. καὶ ταῦτα μὲν οὐδ' ἄλλῳ 
τινὶ χρήϲιμα· προβάτεια δὲ νέοιϲ μέν ἐϲτιν οὐ φαῦλον ἔδεϲμα, γέρουϲι 
δὲ οὐδὲ ταῦτα, καὶ πολὺ δὴ μᾶλλον ἔτι τὰ τῶν ἀρνῶν· ὑγρὰ γάρ 
ἐϲτι καὶ βλεννώδη καὶ γλίϲχρα καὶ φλεγματώδη. τά γε μὴν τῶν ἐρί-
φων οὐκ ἀνεπιτήδεια γέροντι καὶ τῶν πτηνῶν, ὅϲα μὴ καθ' ἕλη καὶ 
ποταμοὺϲ ἢ λίμναϲ διαιτᾶται. τὰ δὲ ταριχευθέντα πάντα τῶν προϲφά-
των ἀμείνω. χρὴ τοίνυν, ὥϲπερ εἴρηται, μάλιϲτα μὲν ἀπέχεϲθαι τῶν 
ἐμφραττόντων ἐδεϲμάτων, εἰ δ' ὑπ' ἀνάγκηϲ ποτὲ χρήϲαϲθαι ϲυμβαίη 
πλείοϲιν αὐτοῖϲ, αὐτίκα προϲφέρεϲθαι τὸ διὰ τῆϲ καλαμίνθηϲ φάρμα-
κον, οὗ τὴν ϲύνθεϲιν ἔμπροϲθεν εἴρηκα κατὰ τὸ τέταρτον γράμμα. μὴ 
παρόντοϲ δὲ αὐτοῦ τῷ διὰ τῶν τριῶν πεπέρεων χρηϲτέον. εἰ δὲ μηδὲ | 
τοῦτο παρείη, κόπτοντα καὶ διαττῶντα ἀκριβῶϲ, ὡϲ χνοῶδεϲ γενέϲθαι, 
πέπερι λευκὸν ἅμα τε τοῖϲ ὄψοιϲ ἐϲθίειν ἐπιπάττειν τε τῷ ποτῷ. καὶ 
κρόμμυον δὲ ἐϲθίειν τηνικαῦτα ϲυμφέρει, κἂν τούτῳ ϲυνήθηϲ 〈ᾖ〉, ϲκό-
ροδον. καὶ τῇ διὰ τῶν ἐχιδνῶν δ' ἄν τιϲ ἣν καλοῦϲι θηριακὴν ἀντί-
δοτον ἐπὶ τῶν γερόντων οὐ κακῶϲ χρῷτο, καὶ μάλιϲθ' ὅταν ἐν τοῖϲ 
ἐμφράττουϲιν ἐδέϲμαϲιν αὖθιϲ τῶν ἐκφραττόντων φθάϲῃ προϲενηνέχθαι 
τι· καλλίϲτη γὰρ ἡ παρὰ τοῦ θηριακοῦ φαρμάκου βοήθεια τηνικαῦτα γί-
νεται. καὶ γαϲτρὸϲ δ' ἐπὶ τοῖϲ τοιούτοιϲ ὑπαχθείϲηϲ χρηϲιμώτατον ἂν 
εἴη διδόναι τῇ ὑϲτεραίᾳ τὸ διὰ τῶν ἐχιδνῶν. οὐδὲν δὲ ἧττον αὐτοῦ τὴν 
ἀμβροϲίαν τε καὶ ἀθαναϲίαν ὀνομαζομένην ὅϲα τ' ἄλλα διὰ τῶν εἰρη-
μένων ἀρωμάτων ϲύγκειται φάρμακα. τῷ γε μὴν ἀκριβῶϲ ἑαυτῷ προϲ-
έχοντι γέροντι φαρμάκου μὲν οὐκ ἄν ποτε γένοιτο χρεία τοιούτου· 
δεηθέντι δὲ ἐνίοτε λεπτυνούϲηϲ διαίτηϲ ἀρκέϲει τὰ λελεγμένα δι' ἑτέ-
ρου γράμματοϲ ἰδίᾳ, καθ' ὃ Περὶ τῆϲ λεπτυνούϲηϲ διαίτηϲ ὁ λόγοϲ 
ἡμῖν ἐγένετο. | 
  Πρόδηλον δ', ὅτι καὶ τῶν ἄρτων τοὺϲ μήτ' ἐνδεῶϲ ἔχονταϲ 
ἁλῶν ἢ ζύμηϲ ἢ φυράϲεωϲ ἢ ὀπτήϲεωϲ ἐϲθίειν χρὴ μήτε τὴν ἐπαι-
νουμένην ὑπὸ πάντων ϲεμίδαλιν ἢ τὰ δι' αὐτῆϲ πέμματα· καὶ γὰρ 
δύϲπεπτα πάντα καὶ παχύχυμα καὶ ϲπλάγχνων ἐμφρακτικά. καὶ εἴ γε 
μὴ τοῖϲ διὰ βουτύρου καὶ ϲεμιδάλεωϲ ϲκευαζομένοιϲ πλακοῦϲιν ἐμίγνυτο 
μέλι δαψιλέϲ, οὐδὲν εἴη ἂν ἔδεϲμα πολεμιώτερον ἀνθρώποιϲ πᾶϲιν, οὐ 
μόνον τοῖϲ πρεϲβύταιϲ. ἀλλὰ τί δεῖ τοῖϲ βλαβεροῖϲ τὸ χρήϲιμον μιγνύ-
ειν, ἐνὸν αὐτῷ μόνῳ χρῆϲθαι τῷ μέλιτι, τοῦτο μὲν ἀφεψῶντα, τοῦτο  
δὲ ϲὺν ἄρτῳ λαμβάνοντα πρὶν ἑψηθῆναι; προνοητέον δὲ τῆϲ κατὰ τὸν 
ἄρτον ἀρετῆϲ μᾶλλον ἢ τῆϲ κατὰ τὸ μέλι. βέλτιον γάρ, εἰ τὸ μέλι 
τοιοῦτον εἴη τήν τε ἰδέαν καὶ τὴν δύναμιν οἷον τὸ Ἀττικόν· εἰ δὲ 
καὶ μὴ τοιοῦτον ἔχοιμεν, ἀλλὰ παντὶ μέλιτι χρηϲτέον ἐϲτὶ πλὴν τῶν 
δυϲωδῶν ἢ ἐν ὅϲοιϲ αἰϲθητῶϲ κηροῦ ποιότηϲ ἐμφαίνεται, καὶ πολὺ δὴ 
μᾶλλον, εἴ τινοϲ ἑτέραϲ ἀλλοκότου. τῶν δ' ἄρτων ὁ μὲν τοιοῦτοϲ, 
οἷον ἀρτίωϲ εἶπον, οὐ μόνον οὐδὲν ἀγαθὸν ἐργά|ζεται κατὰ τὸ ϲῶμα 
τοῦ γέροντοϲ, ἀλλὰ καὶ βλαβερώτατόϲ ἐϲτι, καὶ μάλιϲθ' ὅϲῳπερ ἂν ᾖ 
καθαρώτεροϲ. ὁρῶ δὲ τοῖϲ ἀθληταῖϲ αὐτὸν ἐπίτηδεϲ ϲκευαζόμενον. ἀλλ' 
ἐκείνοιϲ μὲν εἰϲ ὅϲον ἐπιτηδεύουϲιν ἁρμόττει, γέροντι δέ, εἰ μὴ πολὺ 
μὲν ἁλῶν ἔχοι, πολὺ δὲ ζύμηϲ ὠπτημένοϲ τε ἀκριβῶϲ εἴη, παχὺν ἐργά-
ζεται καὶ γλίϲχρον χυμόν, ὃϲ οὐδ' ἄλλῳ μὲν ἀγαθόϲ ἐϲτιν ἐπὶ πλέον 
αὐξανόμενοϲ. ἀτὰρ οὖν καὶ τὰϲ καθ' ἧπάρ τε καὶ ϲπλῆνα καὶ νεφροὺϲ 
ἐμφράξειϲ ἐργάζεται, καὶ μάλιϲθ' ὅϲοιϲ φύϲει ϲτενότερα τῶν ἐπὶ τού-
τοιϲ τοῖϲ ϲπλάγχνοιϲ ἀγγείων ἐϲτὶ τὰ πέρατα. καθάπερ γὰρ ἐπὶ τῶν 
ἐκτὸϲ τούτων φλεβῶν, ἃϲ ἐναργῶϲ ὁρῶμεν, οὐ ϲμικρὰ διαφορὰ φαί-
νεται κατὰ τὸ εὖροϲ ἄλλου τε πρὸϲ ἄλλον ἄνθρωπον καὶ καθ' ἕκα-
ϲτον ἐν τοῖϲ μορίοιϲ, οὕτωϲ εἰκὸϲ ἔχειν κἀπὶ τῶν ἔνδον. ἀλλ' οὐχ 
οἷόν τε γνῶναι τὴν διαφορὰν πρὸ τῆϲ πείραϲ· λέγω δὲ πεῖραν, ἣν 
ἐφ' ἑκάϲτῳ τῶν προϲφερομένων ἔνεϲτι ποιεῖϲθαι. 
  γέροντα γοῦν τινα γεωργικὸν ἔγνωμεν, ἔτη πλείω τῶν ἑκατὸν βιώ-
ϲαντα κατ' ἀγρόν, ᾧ τὸ πλεῖον τῆϲ τροφῆϲ αἴγειον ἦν γάλα, ποτὲ μὲν 
αὐτίκα λαμβανόμενον ἄρτου θρυμ|μάτων ἐν αὐτῷ διαβρεχομένων, ἔϲτι 
δ' ὅτε καὶ μέλιτοϲ ἐμίγνυε, καί ποτε καὶ ἥψει ἐμβάλλων ἀκρέμοναϲ θύμων 
ἅμα τοῖϲ ἄρτοιϲ. ἀλλὰ τοῦτόν γέ τιϲ μιμηϲάμενοϲ (ᾤετο γὰρ αἴτιον 
αὐτῷ τὸ γάλα τῆϲ πολυχρονίου ζωῆϲ γεγονέναι) διὰ παντὸϲ ἐβλάβη 
καὶ κατὰ πάντα τρόπον προϲφορᾶϲ. ἐβαρύνετο γὰρ αὐτῷ τὸ ϲτόμα 
τῆϲ γαϲτρὸϲ καὶ μετὰ ταῦτα τὸ δεξιὸν ὑποχόνδριον ἐτείνετο. καί τιϲ 
ἕτεροϲ, ὁμοίωϲ ἐπιχειρήϲαϲ χρήϲαϲθαι τῷ γάλακτι, τῶν μὲν ἄλλων οὐ-
δὲν ἐμέμφετο (καὶ γὰρ ἔπεττε καλῶϲ αὐτὸ καὶ οὔτε ὀξυρεγμία τιϲ ἢ 
ἐρυγὴ κνιϲϲώδηϲ ἢ πνευμάτωϲιϲ ἢ βάροϲ ἐπεγίνετο καθ' ὑποχόνδριον), 
ἑβδόμῃ δ' ἡμέρᾳ μετὰ τὴν ἀρχὴν ἐναργῶϲ ἔφη τοῦ ἥπατοϲ αἰϲθάνεϲθαι 
βαρυνομένου· δοκεῖν γὰρ ἑαυτῷ κατὰ τὸ δεξιὸν ὑποχόνδριον ἐγκεῖϲθαί 
τι καθάπερ λίθον, ὑφ' οὗ καταϲπᾶϲθαί τε τὰ ὑπερκείμενα καὶ μέχρι  
κλειδὸϲ ἀνήκειν τὴν τάϲιν. εὔδηλον οὖν, ὅτι τούτῳ μὲν ἐνεφράττετο 
τὸ ἧπαρ, ἐπνευματοῦτο δὲ θατέρῳ. καὶ μὲν δὴ καὶ ἄλλον ἐπὶ γάλα-
κτοϲ χρήϲει πολυχρονίῳ λίθον γεννήϲαντα κατὰ τοὺϲ νεφροὺϲ οἶδα, 
καί τινα ἕτερον ἀπολέϲαντα | πάνταϲ τοὺϲ ὀδόνταϲ. τοῦτο μὲν οὖν 
καὶ ἄλλοιϲ ἐγένετο πολλοῖϲ τῶν ἐπὶ γάλακτι μακρῶϲ διαιτηθέντων. 
ἀλύπωϲ δ' ἕτεροι διὰ παντὸϲ ἐχρήϲαντο τῷ γάλακτι καὶ μετ' ὠφελείαϲ 
μεγίϲτηϲ, ἄλλοι δὲ παραπληϲίωϲ τῷ κατ' ἀγρὸν βιώϲαντι πλείω τῶν 
ἑκατὸν ἐτῶν, ὡϲ ἔφην. ὅταν γὰρ ἥ τε ποιότηϲ αὐτοῦ τῇ τοῦ χρω-
μένου φύϲει μηδὲν ὑπεναντίον ἔχῃ, τῶν τε ϲπλάγχνων εὐπετεῖϲ αἱ δι-
έξοδοι διὰ τὴν τῶν ἀγγείων εὐρύτητα ὦϲι, τῶν μὲν ὠφελίμων ἐκ γά-
λακτοϲ ἀπολαύουϲιν οὗτοι, μοχθηροῦ δ' οὐδενὸϲ πειρῶνται. τὰ δ' ἐκ 
τοῦ γάλακτοϲ ἀγαθὰ λέλεκται καὶ τοῖϲ ἔμπροϲθεν ἰατροῖϲ, ὑπαγωγὴ 
μετρία γαϲτρὸϲ εὐχυμία τε καὶ θρέψιϲ, οὐ βραχέα ϲυντελούϲηϲ εἰϲ 
ταῦτα καὶ τῆϲ νομῆϲ τῶν ζῴων, ὧν μέλλειϲ χρήϲαϲθαι τῷ γάλακτι. 
καίτοι γ' ἀμελοῦϲιν ἔνιοι παντάπαϲι τῆϲ νομῆϲ, ὡϲ ἤτοι μηδὲν ἢ βρα-
χύτατον εἰϲ ἀρετὴν γάλακτοϲ ϲυντελούϲηϲ. ἀλλ' ἐναργῶϲ γε θεώμεθα 
τὰ νεμηθέντα τῶν ζῴων, ὧν μέλλομεν χρήϲαϲθαι τῷ γάλακτι, ἢ ϲκαμ-
μωνίαν ἢ τῶν τιθυμάλλων τινάϲ, καθαρτικὸν ἴϲχοντα τὸ γάλα. δῆλον οὖν, 
ὡϲ καὶ δριμὺ καὶ ὀξὺ καὶ | αὐϲτηρὸν ἐπὶ ταῖϲ μοχθηραῖϲ ἔϲται νομαῖϲ, 
ἐξομοιούμενον ἀεὶ τῇ φύϲει τῆϲ πόαϲ. καὶ διὰ τοῦτο καὶ τοῖϲ πρὸ 
ἡμῶν ἰατροῖϲ ἐκ τῆϲ πείραϲ διδαχθεῖϲιν εἴρηνταί τινεϲ εὐγάλακτοι νο-
μαί (προϲαγορεύουϲι γὰρ οὕτωϲ αὐτάϲ), ὑπὲρ ὧν καὶ ἡμεῖϲ ἑτέρωθι 
διερχόμεθα. νῦν δ' ἀρκεῖ τό γε τοϲοῦτον ἐπίϲταϲθαι περὶ αὐτῶν, ὡϲ 
οὔτε δριμείαϲ οὔτ' ὀξείαϲ οὔτ' αὐϲτηρὰϲ πάνυ χρὴ τὰϲ τροφὰϲ εἶναι 
τῶν ζῴων, ὧν τῷ γάλακτι μέλλομεν ὡϲ εὐχυμοτάτῳ χρῆϲθαι. καὶ μὴν 
καὶ ὅτι κατὰ τὴν ἡλικίαν ἀκμάζον εἶναι χρὴ καὶ κατὰ τὴν ἕξιν τοῦ 
ϲώματοϲ ἄμεμπτον τὸ ζῷον, εὔδηλον δήπου, κἂν ἐγὼ μὴ λέγω. καὶ 
κάλλιόν γε τὸ μὲν αἶγα, τὸ δ' ὄνον εἶναι, χρῆϲθαι δὲ τῷ γάλακτι 
παρὰ μέροϲ ἑκατέρου· λεπτότερον μὲν γὰρ καὶ ὀρρωδέϲτερον τὸ τῆϲ 
ὄνου, ϲύμμετρον δὲ τῷ πάχει τὸ τῆϲ αἰγόϲ. ὥϲτε τοῦτο μὲν ἀνατρέ-
φει μᾶλλον, εἰ τούτου χρεία, τὸ δ' ὄνειον ἀϲφαλέϲτερον πάντη. καὶ 
γὰρ εἰ μόνον ποτὲ λαμβάνοιτο χωρὶϲ ἄρτου, καὶ ὑπέρχεται θᾶττον καὶ 
ἥκιϲτά ἐϲτι φυϲῶδεϲ οὐ τυροῦταί τε κατὰ τὴν γαϲτέρα, καὶ μάλιϲθ' 
ὅταν ἁλῶν καὶ μέλιτοϲ προϲλάβῃ. |  
  χρὴ δὲ καὶ τούτου καὶ τῆϲ ἄλληϲ ἁπάϲηϲ ὕληϲ τῶν βοηθημάτων 
τὰϲ δυνάμειϲ ἰδίᾳ προμεμαθηκέναι τὸν μέλλοντα χρήϲαϲθαι καλῶϲ, ἵνα 
μὴ πολλάκιϲ ἀναγκαζώμεθα περὶ τῶν αὐτῶν λέγειν τὰ αὐτά. καὶ νῦν 
γέ μοι δοκῶ μακρότερον ἢ δεῖ τοῖϲ ἐνεϲτῶϲι διεληλυθέναι περί τε γά-
λακτοϲ καὶ οἴνων. ἄμεινον γὰρ ἦν εἰπόντα τὴν ἐξ αὐτῶν ὠφέλειαν 
τοῖϲ γέρουϲι γινομένην ἐπὶ τὴν τῆϲ ὕληϲ ἐκλογὴν ἀποπέμψαι τὸν ἤδη 
μεμαθηκότα τάϲ τε κοινὰϲ δυνάμειϲ καθ' ἑκάτερον αὐτῶν καὶ τὰϲ ἐν 
μέρει διαφοράϲ, ἐπὶ μὲν τῶν οἴνων εἰπόντα [τὰϲ διαφορὰϲ] τοὺϲ θερ-
μοτέρουϲ τε καὶ οὐρητικωτέρουϲ ἀμείνουϲ εἶναι τοῖϲ γέρουϲι, ἐπὶ δὲ 
τοῦ γάλακτοϲ, ὡϲ οὐδὲ πᾶϲι δοτέον, ἀλλὰ μόνοιϲ ὅϲοι γε πέττουϲιν 
αὐτὸ καλῶϲ καὶ ϲυμπτώματοϲ οὐδενὸϲ αἰϲθάνονται κατὰ τὸ δεξιὸν 
ὑποχόνδριον. ἐπεὶ δ' ἔϲτιν ὅτε διὰ τὴν πολλῶν ὀλιγωρίαν οὐχ ὑπομε-
νόντων ἀναγινώϲκειν τὰ βιβλία, δι' ὧν ἐπὶ πλέον ὑπὲρ τῆϲ τῶν βοη-
θημάτων ὕληϲ λέλεκται, μηκύνειν ἀναγκαζόμεθα πολλάκιϲ, εἰκότωϲ ἄν 
τιϲ ἡμῖν καὶ νῦν ϲυγγνοίη τοῦ τρόπου τῆϲ διδαϲκαλίαϲ, οὐ κατὰ τὴν 
ἀκριβῆ | βραχυλογίαν ἐπὶ ταῖϲ καθόλου μεθόδοιϲ προερχομένοιϲ. ἰϲτέον 
γε μήν, ὡϲ ἀδύνατόν ἐϲτιν ἀμέμπτωϲ χρήϲαϲθαι ταῖϲ γραφομέναιϲ 
ὕλαιϲ ἐκ μόνων τῶν τοιούτων λόγων, οἵουϲ καὶ νῦν εἶπον ὑπὲρ οἴνου 
τε καὶ γάλακτοϲ. ἀλλὰ χρὴ τὸν ἄριϲτα μεταχειριούμενον αὐτὰϲ ἰδίᾳ 
πρότερον ὑπὲρ ἑκάϲτηϲ μεμαθηκέναι τὸν οἰκεῖον λόγον, ἐν ᾧ τήν τε 
κοινὴν τῆϲ ὕληϲ δύναμιν ἐπιϲκεπτόμεθα καὶ τὰϲ κατὰ μέροϲ ἐν αὐτῇ 
διαφορὰϲ μέχριϲ ἐϲχάτων εἰδῶν. οὐδὲ γὰρ περὶ τῶν ἄλλων ἁπάντων, 
ὅϲα χρὴ γινώϲκεϲθαι τῷ μέλλοντι προνοήϲαϲθαι γέροντοϲ, ἄμεινον ἐν 
τῇδε τῇ πραγματείᾳ διέρχεϲθαι μακρῶϲ, ἀλλ' ἀρκεῖ περὶ μὲν ἐνίων, 
ὅϲα μάλιϲτά ἐϲτι χρήϲιμα τοῖϲ πρεϲβύταιϲ, οὕτωϲ εἰπεῖν ὡϲ νῦν εἴρη-
ται περί τε γάλακτοϲ καὶ οἴνου, περὶ δὲ ἐνίων ἔτι βραχύτερον ἢ κατὰ 
ταῦτα διελθεῖν, ὥϲπερ γε καὶ περὶ ἄλλων ὅλωϲ μηδὲν εἰπεῖν. καίτοι 
τῷ γε μηκύνειν βουλομένῳ δυνατόν ἐϲτιν ἁπάντων μνημονεύειν, ὅϲα 
πλεονάζει τοῖϲ γέρουϲιν, ᾧδέ πωϲ λέγοντι. | 
  Κάλλιον δὲ καὶ περὶ τῶν ἄλλων διελθεῖν, ὅϲα τοῖϲ πλείϲτοιϲ 
τῶν γερόντων γίνεται, βράγχοι καὶ κόρυζαι καὶ λίθων γενέϲειϲ ἐν νε-
φροῖϲ ἀρθρίτιδέϲ τε καὶ ποδάγραι καὶ ἄϲθματα καὶ τἄλλα ὅϲα τοιαῦτα. 
πρὸϲ μὲν οὖν τοὺϲ βράγχουϲ τε καὶ τὰϲ κορύζαϲ δίαιταν μὲν τήνδε, 
φάρμακα δὲ τάδε προϲφέρειν χρή, πρὸϲ δὲ τὰϲ τῶν λίθων γενέϲειϲ  
ταῦτα, καθ' ἕκαϲτόν τε τῶν ἄλλων οὕτωϲ ἐπερχόμενοϲ ἐπιμελήϲ τε 
εἶναι δόξειϲ καὶ περιττὸϲ εἰϲ ἐπιϲτήμην γηροκομικήν. 
  ἀλλ' ὥϲπερ τούτων οὐδὲν χρὴ γράφειν ἐν ϲυγγράμματι γηροκο-
μικῷ (μεταφέρειν γε δυναμένων αὐτὰ τῶν γεγυμναϲμένων ἐν ταῖϲ τῶν 
νοϲημάτων θεραπείαιϲ), οὕτωϲ αὖ πάλιν οὐδ' ἐπὶ μόνοιϲ τοῖϲ κοινοῖϲ 
παύϲαϲθαι, προειπόντα δ' αὐτὰ προϲτιθέναι τινὰ τῶν κατὰ μέροϲ, ἃ 
μάλιϲτ' ἐϲτὶν οἰκεῖα τῷ προκειμένῳ ϲκέμματι, καθάπερ ἡμεῖϲ ἐποιήϲα-
μεν. ἐπειδὴ γὰρ ἐδείχθη τὸ γῆραϲ ἐν τοῖϲ Περὶ κράϲεων ὑπομνήμαϲιν 
ὁμολογουμένωϲ μὲν εἶναι ψυχρόν, οὐχ ὁμολογουμένωϲ δὲ ξηρόν, ἐνίων 
ὑγρὸν αὐτὸ φάντων εἶναι, | προϲήκει δήπου, λαβόνταϲ ὑπόθεϲιν εἰϲ τὸ 
γηροκομικὸν μέροϲ τῆϲ τέχνηϲ, ὃ νῦν ἡμῖν πρόκειται, τὰ δειχθέντα 
περὶ τῆϲ κράϲεωϲ αὐτοῦ, τὸν μὲν ϲκοπὸν αὐτῶν τῶν πραγμάτων ἀπ' 
ἐκείνηϲ λαβεῖν, ἐπελθεῖν δ' ἔνια τῶν κατὰ μέροϲ, τὰ μὲν ἕνεκα τοῦ 
γυμνάϲαι τὸν μαθητήν, τὰ δ' ὡϲ παραδείγματα πρὸϲ τὴν τῶν οὐκ εἰ-
ρημένων εὕρεϲιν γενηϲόμενα, διὰ τὸ μὴ πάνταϲ οὕτωϲ εἶναι ϲυνετούϲ, 
ὡϲ ἐκ μόνου τοῦ καθόλου γνωϲθέντοϲ εὑρίϲκειν τὰ κατὰ μέροϲ, ἀλλὰ τοῦ 
ποδηγήϲοντοϲ ἐπ' αὐτὰ προϲδεῖϲθαι. γεγυμναϲμένοϲ γάρ τιϲ τὸν λο-
γιϲμὸν ἀκούϲαϲ τὸ τοῦ γέροντοϲ ϲῶμα κατὰ μὲν αὐτὰ τὰ μόρια ψυ-
χρὸν εἶναι καὶ ξηρόν, ἐμπίπλαϲθαι δὲ ῥᾳδίωϲ ὀρρωδῶν τε καὶ φλεγμα-
τωδῶν περιττωμάτων [δι' ἀρρωϲτίαν], ἐξοχετεύειν μὲν ταῦτα πειράϲε-
ται, τὰ ϲτερεὰ δ' αὐτὰ τοῦ ϲώματοϲ μόρια θερμαίνειν τε καὶ ὑγραίνειν. 
ὅϲοι δ' ἐκ τοῦ τῶν περιττωμάτων πλήθουϲ ἀπατηθέντεϲ ἀδιορίϲτωϲ 
ἀπεφήναντο τὴν τῶν γερόντων κρᾶϲιν ὑπάρχειν ὑγράν, οὗτοι περὶ τὸν 
πρῶτον εὐθέωϲ ἐϲφάληϲαν ϲκοπόν, | ἡγούμενοι χρῆναι ξηραίνειν τὰ 
πρεϲβυτικὰ ϲώματα. τῶν τε οὖν ἐδεϲμάτων ὅϲα ξηραντικὰ διδόαϲι 
μᾶλλον, οἷον ἐν μὲν τοῖϲ λαχάνοιϲ τὴν κράμβην πρὸ τῆϲ μαλάχηϲ καὶ 
τοῦ βλίτου καὶ τοῦ λαπάθου καὶ τῆϲ ἀτραφάξυοϲ καὶ τῆϲ θριδακίνηϲ, 
ἐν δὲ τοῖϲ ὀϲπρίοιϲ τὴν φακῆν πρὸ τῆϲ πτιϲάνηϲ καὶ τὸν κέγχρον 
πρὸ τοῦ κυάμου καὶ τὸν ἔλυμον πρὸ τῆϲ ζειᾶϲ, ἐν δὲ τοῖϲ καρποῖϲ 
ἀμύγδαλα καὶ τερμίνθου ϲπέρμα μᾶλλον ἢ κολοκύνθηϲ τε καὶ ϲικύων 
πέπονα καὶ κοκκύμηλα καὶ μόρα, κρεῶν δὲ τὰ τῶν ἀγρίων ζῴων μᾶλ-
λον ἢ τὰ τῶν ἡμέρων καὶ τὰ ταριχηρὰ τῶν προϲφάτων, ἐν ὅλῃ τε 
τῇ διαίτῃ φεύγουϲι μὲν ὧν ἡ δύναμιϲ ὑγρά, προαιροῦνται δὲ διδόναι 
τὰ ξηραίνοντα. καίτοι γε τοὐναντίον ἅπαν ἐϲτὶν ἀληθὲϲ ὠφελουμένων 
ἐναργῶϲ τῶν γερόντων ὑπὸ τῶν ὑγραινόντων ἐδεϲμάτων. ἐπεὶ δ' ἐξ  
αὐτῶν ἔνια ψυχρὰ ταῖϲ κράϲεϲίν ἐϲτι (διὰ τοῦτο φλέγμα γεννῶϲιν εὐ-
θὺϲ ἐν τῇ γαϲτρὶ καὶ κατὰ τὰϲ πρώταϲ φλέβαϲ), ἐντεῦθεν οὖν ἔδοξεν 
εἶναι βλαβερὰ τοῖϲ μήτε τὴν ὅλην κρᾶϲιν ἐπιϲταμένοιϲ τῶν γερόντων 
μήτ' εἰϲ τὰ κεφάλαια τῆϲ διαίτηϲ | ὁρῶϲιν. οὔτε γὰρ ἔλαιον αὐτοὺϲ 
οὔτε λουτρὰ θερμὰ ποτίμων ὑδάτων οὔτ' οἴνου πόϲιϲ ὠφελεῖ μὴ δεο-
μένουϲ ὑγραίνεϲθαι. καὶ μὴν καὶ τὸ μέτρια κινεῖϲθαι καὶ τὸ χρῄζειν 
ὕπνων ἱκανὰ μαρτύρια τοῖϲ ϲκοποῖϲ τῆϲ διαίτηϲ. ὥϲτ' εἰ καί ποτε 
φλέγματοϲ ἐν γαϲτρὶ γεννηθέντοϲ ἐξ ἀνάγκηϲ ἑλοίμεθά τι τῶν τεμνόν-
των, μετιέναι χρὴ ταχέωϲ ἐπὶ τὴν ὑγραίνουϲαν δίαιταν. οὕτω δὲ κἂν 
δι' ὑποψίαν ἐμφράξεωϲ ἐπί τι τῶν ἐκφραττόντων ἐδεϲμάτων ἢ φαρ-
μάκων ἀφικώμεθα, οὐδὲ τὰ θρέψοντα τῶν ϲιτίων ὑγρᾶϲ εἶναι κράϲεωϲ 
οὐ χρὴ παντάπαϲιν οὐδὲ κατ' ἐκείνην αὐτὴν ἀποϲτῆναι τὴν ἡμέραν 
πολὺ δὲ μᾶλλον ἐπὶ τῆϲ ὑϲτεραίαϲ ἔχεϲθαι προϲήκει τοῦ ϲκοποῦ, τόν 
τε χόνδρον ἅμα τῷ μέλιτι διδόνταϲ ἢ ὄξουϲ αὐτῷ μιγνύνταϲ, ὅταν ὡϲ 
πτιϲάνην ϲκευάζωμεν, δι' οἰνομέλιτοϲ ἢ οἴνου Φαλερίνου προϲφέρεϲθαι 
κελεύονταϲ ἢ τῷ γάλακτι χρωμένουϲ, ὡϲ προεῖπον, ἢ πτιϲάνην καλῶϲ 
ἑφθήν, πεπέρεωϲ ἀκριβῶϲ χνοώδουϲ ἐπεμβάλλονταϲ. οὕτω δὲ καὶ πέ-
πειρα ϲῦκα πρὸ τῆϲ ἄλληϲ ὀπώραϲ αἱρετέον ἐϲτὶν καὶ κατὰ τὸν χει-
μῶνα τὰϲ ἰϲχάδαϲ ἄρτον τε παρεϲκευαϲμένον, ὡϲ εἶπον, | ἢ μετὰ μέ-
λιτοϲ ἢ οἰνομέλιτοϲ ἢ μετά τινοϲ οἴνου τῶν ἐπιτηδείων. ὡϲ παρα-
δείγματα γὰρ ἕνεκα ϲαφηνείαϲ λέγεται ταῦτα πρὸϲ τὸ καὶ τοὺϲ ἀνα-
γνόνταϲ αὐτὰ δύναϲθαι κρίνειν τὴν ὕλην ὁμοίωϲ ἀποβλέπονταϲ εἰϲ τὸν 
καθόλου ϲκοπόν, ὃν ἐν τῷ θερμαίνειν τε καὶ ὑγραίνειν ἔφην κεῖϲθαι 
  Ὅτι δὲ τά τε φλεγματώδη καὶ ὀρρώδη περιττώματα κατὰ τὸ 
τῶν πρεϲβυτέρων ἀθροίζεται ϲῶμα, τήν τε οὔρηϲιν ἐφ' ἡμέρᾳ προτρέ-
πειν χρή, μὴ διὰ τῶν φαρμακωδῶν, ἀλλὰ ϲελίνῳ καὶ μέλιτι καὶ οἴνοιϲ οὐ-
ρητικοῖϲ, ὑπάγειν τε τὴν γαϲτέρα δι' ἐλαίου μάλιϲτα, καταρροφοῦνταϲ 
αὐτὸ πρὸ τῶν ϲιτίων. εὔδηλον δέ, ὅτι καὶ τὰ λαχανώδη πάντα πρὸ 
τῶν ἄλλων ϲιτίων ἐϲθίειν χρὴ δι' ἐλαίου καὶ γάρου. τὸ μὲν οὖν ἐφ' 
ἡμέρᾳ διά τε τούτων ἱκανῶϲ ἐνίοιϲ ἡ γαϲτὴρ λαπάττεται καὶ ϲύκων, 
ὁπότ' εἴη, καὶ κοκκυμήλων ὅϲα τ' ἄλλα κατὰ θέροϲ καὶ φθινόπωρον 
ἀκμάζει, χειμῶνοϲ δὲ διά τε τῶν ἰϲχάδων καὶ τῶν Δαμαϲκηνῶν κοκ- 
κυμήλων ἤτοι γ' ἑψημένων ἢ ἁπλῶϲ βεβρεγμένων ἐν μελικράτῳ τὸ 
πλέον ἔχοντι μέλιτοϲ. ἔϲται δὲ τοῦτο κάλλιον, ἐὰν Ἀττικὸν ᾖ τὸ μέλι. 
πολύ γε μὴν τῶν Δαμαϲκηνῶν | ὑπακτικώτερα τὰ ἀπὸ τῆϲ Ἱϲπανίαϲ 
ἐϲτί. καὶ τῶν ἐλαιῶν δὲ τῶν ἐκ τῆϲ ἅλμηϲ ἐγχωρεῖ ποτε λαμβάνειν. 
οὐ μὴν ἀλόην γε ϲυμβουλεύω προϲφέρεϲθαι, καθάπερ ὁρῶ πολλοὺϲ 
τῶν γερόντων, ὅϲοιϲ ἡ γαϲτὴρ ξηρά, τινὰϲ μὲν ἀναπλάττονταϲ εἰϲ 
καταπότια καὶ χυλῷ κράμβηϲ, ἐνίουϲ δὲ καὶ μόνηϲ αὐτῆϲ λείαϲ ἐπι-
πάττονταϲ ὑγρῷ τινι (καὶ γὰρ καὶ τοῦτο τιϲὶ μὲν ὕδωρ ἐϲτί, τιϲὶ δὲ 
μελίκρατον)· ὅϲοι δ' ἐξ αὐτῶν πλούϲιοι, τὴν μετὰ κινναμώμου ϲκευα-
ζομένην ἀλόην λαμβάνουϲιν. ὀνομάζουϲι δὲ τὸ φάρμακον ἔνιοι μὲν 
ἱερὰν τὴν διὰ τῆϲ ἀλόηϲ, ἔνιοι δέ τινεϲ πικράν. ἔχουϲι δὲ τινὲϲ μὲν 
ξηρόν, ὡϲ ἐπιπάττειν τῷ ποτῷ, τινὲϲ δὲ μετὰ μέλιτοϲ ἀνέφθου με-
τρίωϲ ἀνειλημμένου. ἀλλ' οὐδενὸϲ τούτων ἐϲτὶ χρεία τοῖϲ γέρουϲιν, 
ὅτι μὴ μεγάληϲ ἀνάγκηϲ καταλαβούϲηϲ. ὑπακουούϲηϲ μὲν γὰρ τοῖϲ 
εἰρημένοιϲ τῆϲ γαϲτρόϲ, εἰ καὶ μὴ καθ' ἑκάϲτην ἡμέραν, ἀλλὰ παρὰ 
μίαν, οὐδὲν ὅλωϲ χρὴ φαρμακῶδεϲ προϲφέρειν· εἰ δὲ μὴ διὰ τρίτηϲ 
ὑπέλθοι δυοῖν ἡμερῶν ἐπιϲχεθεῖϲα, τηνικαῦτα καὶ λινόζωϲτιϲ αὐτάρκηϲ 
ἐϲτὶ καὶ ἡ καλουμένη θαλαϲϲοκράμβη καὶ κνίκοϲ ἐν πτιϲάνῃ διδόμενοϲ 
ὅϲα τ' ἄλλα μετρίωϲ φαρμακώδη, καθάπερ οὖν καὶ ἡ τερμινθίνη ῥη-
τίνη. λαμβά|νουϲι δὲ αὐτῆϲ ἐνίοτε μὲν καρύου Ποντικοῦ μέγεθοϲ, ἐνίοτε 
δὲ καὶ δυοῖν ἢ τριῶν· οὐ μόνον γὰρ ἀλύπωϲ λαπάττειν πέφυκεν, ἀλλὰ 
καὶ τὰ ϲπλάγχνα πάντα διαρρύπτειν, ἧπαρ καὶ ϲπλῆνα καὶ νεφροὺϲ 
καὶ πνεύμονα. ποικίλωϲ δὲ χρῆϲθαι δεῖ τοῖϲ εἰρημένοιϲ, οὐχ ἓν ἐπι-
λεξάμενον ἐκεῖνο μόνον προϲφέρεϲθαι· ϲυνήθηϲ γὰρ ἐν τῷ χρόνῳ τοῦ 
λαμβάνοντοϲ ἡ φύϲιϲ αὐτῷ γινομένη καταφρονεῖ τῆϲ τοῦ φαρμάκου 
δυνάμεωϲ. ὑπαλλάττειν οὖν χρὴ τὰ εἰρημένα καὶ πρὸϲ αὐτοῖϲ τὸ διὰ 
τῶν ἰϲχάδων ϲκευαζόμενον· ἔϲτωϲαν δὲ λιπαραὶ καὶ ἀφαιρείϲθω τὸ 
περικείμενον ἔξωθεν αὐταῖϲ οἱονεὶ δέρμα· κατὰ δὲ τὸν αὐτὸν τρόπον 
καὶ τοὺϲ κνίκουϲ, εἶτ' ἄμφω μιγνύμενα κοπτέϲθω. τῷ ϲταθμῷ δ' ἔϲτω 
πολλαπλάϲιοϲ τοῦ κνίκου ἡ ἰϲχάϲ. ἔξεϲτι δὲ κἀνταῦθα πειρωμένουϲ 
τοῦ φαρμάκου, ὡϲ ἔχει πρὸϲ τὴν τοῦ λαμβάνοντοϲ φύϲιν, ἐνίοτε μὲν 
ἔλαττον, ἐνίοτε δὲ πλέον μιγνύναι τοῦ κνίκου. λαμβάνειν δὲ τὸ μέγε-
θοϲ ἰϲχάδων δυοῖν ἢ τριῶν. ἐξ αὐτῆϲ δέ, ὡϲ εἶπον, τῆϲ πείραϲ ἑαυτῷ 
τιϲ εὑρήϲει τὸ μέτρον ἐπὶ τῶν τοιούτων ἁπάντων· ἐνίοιϲ μὲν γὰρ  
μᾶλλον, ἐνίοιϲ δ' ἧττον | ὑπακούουϲα τοῖϲ αὐτοῖϲ φαρμάκοιϲ ἡ γαϲτήρ. 
ἀλλ' ἱκανῶϲ γε δαψιλὲϲ οὐδὲν οὐδέποτε χρὴ τῶν εἰρημένων τι λαμ-
βάνειν φαρμάκων. ἐν μὲν γὰρ τῷ παραχρῆμα χαίρουϲιν ἔνιοι ϲφοδρῶϲ 
κενωθέντεϲ, ὅϲον δ' ἂν μᾶλλον ἐκκενωθῶϲι, τοϲοῦτον μᾶλλον αὐτοῖϲ 
ἡ γαϲτὴρ ἴϲχεται κατὰ τὰϲ ἐφεξῆϲ ἡμέραϲ. διὰ τοῦτο δ' ἐγὼ καὶ τοὺϲ 
ἐν νόϲοιϲ χρονίαιϲ τὴν κοιλίαν ἐπεχομένουϲ, ὁποῖαι μάλιϲτα κατὰ τὸν 
χειμῶνα γίνονται πολλοῖϲ, καὶ μετὰ μακρὰν ἀρρωϲτίαν ἐν ταῖϲ ἀναλή-
ψεϲιν ὁμοίωϲ ἐνοχλουμένουϲ οὐ κλύζω δριμέϲι κλύϲμαϲιν, ἀλλ' ἔλαιον 
ἐνίημι μόνον. ὅπερ οὐδὲν κωλύει καὶ τοῖϲ ὑγιαίνουϲιν γέρουϲιν ἐγχεῖν 
ἐνίοτε τῆϲ γαϲτρὸϲ ἐπιϲχεθείϲηϲ· καὶ γὰρ διαβρέχεται τὰ ϲκληρὰ τῶν 
περιττωμάτων, καί τιϲ ὄλιϲθοϲ ἐν τῇ διόδῳ γίνεται, καὶ τὸ ϲῶμα τῶν 
γερόντων αὐτὸ μαλάττεται ταῖϲ ϲκληραῖϲ ὁμοίωϲ διφθέραιϲ ἐϲκληρυμ-
μένον. ἀλλ' οὐδὲ ταῦτα τοῦ γέροντοϲ, ᾗ γέρων ἐϲτίν, ἴδια· καὶ γὰρ 
καὶ τοῖϲ ἐκ νοϲημάτων μακρῶν ἀνακομιζομένοιϲ ϲυμφέρει. τί τοίνυν 
ἴδιόν ἐϲτι τοῦ γέροντοϲ, ᾗ γέρων ἐϲτί; τὸ τῇ κράϲει ϲύμφορον. αὕτη 
γάρ ἐϲτι, δι' ἣν καὶ γηρῶμεν, ἄλλοϲ ἐν ἄλλῳ χρόνῳ, πρωϊαίτερον ἢ 
ὀψιαίτερον, | ὡϲ ἂν καὶ φύϲεωϲ ἔχωμεν ἐξ ἀρχῆϲ ἢ 〈δι'〉 ἐπιτηδεύματα 
ἢ δίαιταν ἢ νόϲουϲ ἢ φροντίδα ἤ τι τοιοῦτον ξηρανθέντεϲ ἀμετρότε-
ρον τύχωμεν. ἔϲτι μὲν γάρ, ὅ γε κυρίωϲ ἅπαντεϲ ἄνθρωποι γῆραϲ 
ὀνομάζουϲιν, ἡ ξηρὰ καὶ ψυχρὰ κρᾶϲιϲ τοῦ ϲώματοϲ ἐκ πολυε-
τίαϲ γινομένη. ϲυμβαίνει δέ ποτε καὶ διὰ πυρετῶδεϲ νόϲημα, καὶ 
καλοῦμεν αὐτὴν ἐκ νόϲου γῆραϲ, ὡϲ ἐν τῷ Περὶ μαραϲμοῦ λέλεκται 
γράμματι· μαραϲμὸϲ γὰρ καὶ ἡ τοιαύτη διάθεϲίϲ ἐϲτιν, οὐκ ἐν ζῴοιϲ 
μόνον, ἀλλὰ καὶ ἐν φυτοῖϲ γινομένη. γέγραπται δὲ καὶ κατὰ τὸ πρῶ-
τον βιβλίον τῆϲδε τῆϲ πραγματείαϲ ἡ ἀναγκαία τοῦ γήρωϲ γένεϲιϲ. 
ἔκ τε οὖν ἐκείνων καὶ ἐξ ὧν ἐν τοῖϲ Περὶ κράϲεων εἴρηται καὶ προϲ-
έτι τοῦ Περὶ μαραϲμοῦ γράμματοϲ εὐπορώτεροϲ ἄν τιϲ εἰϲ τὸ γηρο-
κομικὸν μέροϲ τῆϲ τέχνηϲ γενηθείη. 
  Ϲύγκειται γὰρ ἅπαϲα πρόνοια ϲωματικῆϲ διαθέϲεωϲ ἔκ τε τοῦ 
γινώϲκειν αὐτῆϲ τὴν οἰκείαν οὐϲίαν καὶ τῆϲ τῶν βοηθημάτων ὕληϲ τὰϲ 
δυνάμειϲ· οἷον | εὐθέωϲ ἐπὶ τοῦ προκειμένου νῦν ἡμῖν, τοῦ γήρωϲ, ὁ 
γνοὺϲ τὴν διάθεϲιν ἐπιϲτημονικῶϲ, ὅτι ξηρότηϲ ἐϲτὶ μετὰ ψύξεωϲ, ἐὰν 
ἐκμάθῃ τὰϲ ὑγραινούϲαϲ τε καὶ θερμαινούϲαϲ ὕλαϲ τῶν βοηθημάτων, 
ἀγαθὸϲ ἂν ἰατρὸϲ εἴη γερόντων. οὐϲῶν δὴ τεττάρων ὑλῶν κατὰ γένοϲ,  
ἃϲ ὀνομάζουϲι, προϲφερομένων ποιουμένων κενουμένων καὶ προϲ-
πιπτόντων ἔξωθεν, ἐκλέγεϲθαι προϲήκει καθ' ἑκάϲτην αὐτῶν τὰ θερ-
μαίνειν τε καὶ ὑγραίνειν δυνάμενα. πρὸϲ δὲ τὴν οἰκείαν ἑκάϲτου χρῆ-
ϲιν ἡ ἐπὶ τῶν παραδειγμάτων ἄϲκηϲιϲ ὠφελιμωτάτη. | διόπερ ἡμῖν 
εἴρηται πρόϲθεν 〈περὶ〉 ἐδεϲμάτων τε καὶ πομάτων οὐκ ὀλίγα παραδείγ-
ματοϲ ἕκενα· καὶ νῦν εἰρήϲεται περὶ τῶν γυμναϲίων, ὑπὲρ ὧν ἐμά-
θομεν ἔμπροϲθεν, ὡϲ τὰ μὲν ὀξέα (προϲαγορεύουϲιν δ' οὕτωϲ, ὧν αἱ 
κινήϲειϲ ταχεῖαι) λεπτύνει τὸ ϲῶμα, τὰ δ' ἐναντία παχύνει, | καὶ τὰ 
πολλὰ μὲν ξηραίνει, τὰ δὲ μέτρια ϲαρκοῖ. λέλεκται δὲ καὶ περὶ τῶν 
ἄλλων ἐν αὐτοῖϲ διαφορῶν ἁπαϲῶν, ὥϲπερ γε καὶ περὶ τῶν τρίψεων. 
αἱ δὲ τῶν γυμναϲίων ἰδέαι τοῖϲ γέρουϲιν, ὅϲαι τ' ὠφέλιμοι καὶ ὅϲαι 
βλαβεραί, κριθήϲονται τῇ τε τοῦ ϲώματοϲ ὅλου διαθέϲει καὶ τοῖϲ ἔθεϲι 
καὶ τοῖϲ ἐνοχλοῦϲι παθήμαϲι. τῇ μὲν ὅλου τοῦ ϲώματοϲ διαθέϲει 
κατὰ τάδε. τὸ μὲν ἄριϲτον τῇ καταϲκευῇ ϲῶμα, περὶ οὗ μέχρι δεῦρο 
πεποίημαι τὸν λόγον ἐξ ἀρχῆϲ, ὥϲπερ ἐν νεότητι πρὸϲ ἅπανταϲ 
τοὺϲ ϲφοδροτάτουϲ πόνουϲ ἐπιτηδειότατόν ἐϲτιν, οὕτωϲ ἐν γήρᾳ πρὸϲ 
ἅπανταϲ τοὺϲ μετρίουϲ. τὸ δ' ἤτοι παχυϲκελὲϲ ἢ εὐρύϲτερνον ἢ περαι-
τέρω τοῦ προϲήκοντοϲ ἰϲχνοϲκελὲϲ ἢ ὅϲοιϲ ὁ θώραξ μικρόϲ ἐϲτιν 
καὶ κομιδῆ ϲτενὸϲ ἢ τὸ βλαιϲὸν ἢ τὸ ῥαιβὸν ἢ ὁπωϲοῦν ἄλλωϲ ἀϲύμ-
μετρον εἰϲ πολλὰ τῶν γυμναϲίων οὐκ ἐπιτήδειον. ἐν μὲν γὰρ τοῖϲ διὰ 
τῆϲ φωνῆϲ γινομένοιϲ ὁ κακῶϲ κατεϲκευαϲμένοϲ θώραξ, ἐν δὲ τοῖϲ διὰ 
περιπάτων τὰ ϲκέλη βλάπτεται. κατὰ δὲ τὸν αὐτὸν τρόπον ἐπί τε 
χειρῶν εἰρῆϲθαί μοι νόει καὶ τραχήλου καὶ νώτου καὶ ὀϲφύοϲ | ἰϲχίων 
τε καὶ τῆϲ ῥάχεωϲ ὅληϲ. ὅ τι γὰρ ἂν αὐτῶν κακῶϲ ᾖ κατεϲκευαϲμέ-
νον, ἐξελέγχεται μᾶλλον ἢ ῥώννυται γυμναζόμενον, εἰ μὴ ἄρα τὰϲ 
ϲυμμέτρουϲ τιϲ κινήϲειϲ ὀνομάζειν ἐθέλοι γυμνάϲια ϲύμμετρα τοῖϲ ἀϲθε-
νέϲι μορίοιϲ· ἀλλ' οὕτω γε περὶ ὀνόματοϲ μᾶλλον ἢ περὶ πράγματοϲ 
ἡ ἀμφιϲβήτηϲιϲ ἔϲται. τὰ δ' εἰϲ ὑγείαν διαφέροντα τῷ γέροντι γυμνά-
ϲια διὰ τῶν ἰϲχυροτέρων χρὴ ποιεῖϲθαι μορίων· ϲυγκινεῖται γὰρ ἐκεί-
νοιϲ καὶ ϲυγγυμνάζεται τὰ λοιπά. καὶ μὲν δὴ καὶ τὰ ἔθη μεγίϲτην 
ἔχει μοῖραν εἰϲ εὕρεϲιν ἰδέαϲ γυμναϲίων. ἄκοποί τε γὰρ αὐτοῖϲ αἱ 
εἰθιϲμέναι γίνονται κινήϲειϲ ἥδονταί τε κατ' αὐτὰϲ ἐνεργοῦντεϲ, ὥϲπερ 
αὖ πάλιν ἐν τοῖϲ ἀήθεϲιν ἄχθονταί τε καὶ κοπώδειϲ γίνονται. τῶν  
γε μὴν τεχνικῶν ἐνεργειῶν οὐδ' ἅψαϲθαι δυνατόν ἐϲτιν οἷον αὐλεῖν 
ἢ ϲαλπίζειν ἢ κιθαρίζειν, ὥϲπερ γε τῶν κατὰ παλαίϲτραν, ὅϲοι παλαι-
ϲμάτων ἀμαθεῖϲ. ἕκαϲτον οὖν τῶν γερόντων ἐν τοῖϲ ϲυνήθεϲι γυμνά-
ζειν, ἀνιένταϲ αὐτῶν τὴν ϲφοδρότητα. τρίτοϲ δὲ ϲκοπὸϲ ἰδέαϲ γυμνα-
ϲίων ἀπὸ τῶν | παθημάτων λαμβάνεται, κοινὸϲ μὲν ἁπάϲηϲ ἡλικίαϲ 
ὑπάρχων, οὐ μὴν ἴϲην γε τὴν δύναμιν ἐν ἁπάϲαιϲ ἔχων, ὅτι μηδὲ τὴν 
βλάβην ἴϲην ἐργάζεται παροφθείϲ. ὅϲοι μὲν γὰρ ἑτοίμωϲ ἁλίϲκονται 
ϲκοτώμαϲιν ἢ ἐπιληψίαιϲ ἢ ὀφθαλμίαιϲ ϲφοδραῖϲ ἢ ὠταλγίαιϲ, οὐ χρὴ 
τούτουϲ ἐπινεύονταϲ ἢ κατακύπτονταϲ ἢ καλινδουμένουϲ χαμαὶ γυμνά-
ζεϲθαι, περιπάτοιϲ δὲ πολλοῖϲ καὶ δρόμοιϲ μετρίοιϲ αἰωρήϲεϲί τε ἐπὶ 
τῶν ὀχημάτων ἀκόπωϲ χρῆϲθαι. παραπλήϲιον δὲ τρόπον καὶ ὅϲοιϲ 
παρίϲθμια ῥᾳδίωϲ ἢ ἀντιάδεϲ ἢ ϲυνάγχαι γίνονται καὶ ὅϲοιϲ γαργα-
ρεὼν ἑτοίμωϲ ῥευματίζεται καὶ ὅϲοιϲ οὖλα καὶ ὅϲοιϲ ὀδόντεϲ ἢ ὅλωϲ 
τι τῶν κατὰ τὸν τράχηλόν τε καὶ τὴν ὅλην κεφαλὴν μορίων. ἡμι-
κρανίᾳ γοῦν ἐνοχλοῦνται πολλοί, καὶ τένονταϲ ἄλλοι ϲυνεχῶϲ ἀλγοῦ-
ϲιν ἐπὶ μικραῖϲ προφάϲεϲιν. ὧν οὐδεὶϲ ἀνέχεται γυμναϲίου πληροῦν-
τοϲ τὴν κεφαλήν, ἀλλ' ἔϲτιν ἅπαϲιν αὐτοῖϲ τὰ διὰ τῶν ϲκελῶν ὠφέ-
λιμα, καθάπερ γε τοῖϲ ἀϲθενέϲι φύϲει τὰ ϲκέλη βελτίω τὰ διὰ τῶν 
ἄνω μερῶν γυμνάϲια, χειρονομίαι καὶ ἀκροχειριϲμοὶ | καὶ δίϲκων βολαὶ 
καὶ ἁλτήρων χρῆϲιϲ ὅϲα τε κατὰ τὴν παλαίϲτραν γυμνάζεται χαμαὶ 
πάντα. τοῖϲ γε μὴν τὰ μέϲα μόρια χειρῶν καὶ ϲκελῶν πάϲχουϲι ῥᾳδίωϲ 
ἅπαν μὲν εἶδοϲ ἐπιτήδειόν ἐϲτι γυμναϲίων, εἰ μὴ τῶν ἄλλων τιϲ ἀπείρ-
γοι ϲκοπῶν. ἤδη δὲ τὰ μὲν κατὰ θώρακα τοῖϲ κάτω μᾶλλον χαίρει, 
τὰ δὲ κατὰ κύϲτιν ἢ νεφροὺϲ τοῖϲ ἄνω, ϲπλὴν δὲ καὶ γαϲτὴρ καὶ 
ἧπαρ ἔντερά τε καὶ κῶλον, ὥϲπερ ἐν τῷ μέϲῳ τῶν ἄνω τε καὶ κάτω 
μερῶν ἐϲτιν, οὕτω καὶ τοῖϲ γυμναϲίοιϲ ἀμφοτέροιϲ ὁμοίωϲ χαίρει. τάϲ 
γε μὴν τρίψειϲ τῶν ἀϲθενῶν μορίων, ἐν οἷϲ μὲν χρόνοιϲ νοϲεῖ, φυ-
λάττεϲθαι προϲῆκεν, ἐν οἷϲ δὲ ὑγιαίνει, προϲφέρειν μᾶλλον ἢ τοῖϲ 
ἄλλοιϲ καὶ μάλιϲτα τὰϲ ξηράϲ, ἐπὶ πλεῖϲτον ἀνατρίβοντα διά τε τῶν 
ὀθονίων καὶ μόναιϲ ταῖϲ χερϲί. καὶ μὲν δὴ καὶ ὅϲαι κατὰ περίοδον 
ὀδύναι γίνονται μορίοιϲ τιϲί, οὐ ϲμικρὸν γίνεται κώλυμα τοῦ μὴ γίνε-
ϲθαι τοιαύτη τρίψιϲ ἐν τῷ μεταξὺ χρόνῳ παραλαμβανομένη, καὶ μά-
λιϲτα πρὸ δυοῖν ἢ τριῶν ὡρῶν τοῦ παροξυϲμοῦ· ῥώννυται γὰρ ὑπ' 
αὐτῆϲ τὰ μόρια καὶ ἧττον δέχεται τὰ ϲυνήθη καταϲκήπτοντα ῥεύματα.  
ταυτὶ μὲν οὖν | ἅπαντα κοινὰ γερόντων ἐϲτὶ καὶ τῶν ἄλλην ἡλικίαν 
ἐχόντων ἡντινοῦν. τὸ δὲ μὴ γυμνάζεϲθαι τοῖϲ ἀϲθενέϲι μορίοιϲ ἐπὶ 
γερόντων μόνον ϲυμβουλεύω· τῶν δ' ἄλλων ὅϲον τιϲ ἂν ᾖ τοῦ γή-
ρωϲ ἀπωτέρω, τοϲούτῳ μᾶλλον αὐτῷ γυμναϲτέον ἐϲτὶ τὸ ἀϲθενέϲ. 
ὅπωϲ δὲ καὶ διὰ παραδείγματοϲ ὁ λόγοϲ ᾖ ϲαφήϲ, οὐκ ὀκνήϲω διελ-
θεῖν. ὑποκείϲθω τι ϲῶμα τῶν ἔτ' αὐξανομένων ἰϲχνὸν τοῖϲ ϲκέλεϲι. 
τούτῳ ϲυμφέρει πιττοῦϲθαί τε τὰ ϲκέλη καὶ τρίβεϲθαι μετρίωϲ καὶ 
δρόμῳ χρῆϲθαι μᾶλλον ἢ ἄλλῳ τινὶ γυμναϲίῳ. χρὴ δ' ἐπιϲτατεῖν αὐτῷ 
τινα τὸ ϲύμμετρον ὁρίζοντα τῶν κινήϲεων, ὡϲ μήτε τοῦ προϲήκοντοϲ 
ἐνδεέϲτερον γυμνάζοιτο μήθ' ὑπερβάλλοι τοϲοῦτον ὡϲ ἁλῶναι κόπῳ. 
τοῦτο δὴ καίτοι δύϲγνωϲτον εἶναι δοκοῦν οὐκ ἐν γυμναϲίοιϲ μόνον, 
ἀλλὰ καὶ τοῖϲ ἄλλοιϲ ἅπαϲιν ἡμεῖϲ ἐπεδείξαμεν εὔγνωϲτον ἔν γε τοῖϲ 
κατὰ τὴν ὑγιεινὴν δίαιταν. οὐ γάρ ἐϲτιν ἐπ' αὐτοῖϲ ὀξὺϲ ὁ καιρόϲ, 
ὡϲ ἐν ταῖϲ νόϲοιϲ, ἀλλ' ἔνεϲτιν ἄρξαϲθαι μὲν ἀπὸ τῶν ἀϲφαλεϲτάτων 
ἐν ἑκάϲτῳ μέτρῳ, ἐπιϲκοπού|μενον δὲ τὸ ἀποβαῖνον ἤτοι γ' ἀφαιρεῖν 
ἢ προϲτιθέναι τι, καθ' ἑκάϲτην ἡμέραν ἐπανορθούμενον τὸ παροφθέν. 
οἷον εὐθέωϲ ἐπὶ τῶν ἰϲχνοϲκελῶν, ἐγώ ποτε παιδάριον ἐτῶν τριϲκαί-
δεκα παραλαβών, εἶτα παντὶ τῷ μετὰ ταῦτα χρόνῳ τῆϲ αὐξητικῆϲ 
ἡλικίαϲ προνοηϲάμενοϲ αὐτοῦ κατὰ τοὺϲ ὑπογεγραμμένουϲ ϲκοπούϲ, 
ἀπέφηνα νεανίϲκον εὔρυθμόν τε καὶ ϲύμμετρον. ἐν μὲν γὰρ τῇ πρώτῃ 
τῶν ἡμερῶν αὐτὸν κατέχριϲα τῇ πίττῃ δὶϲ ἐφεξῆϲ, ὡϲ εἴωθα, καὶ 
δραμεῖν ἐκέλευϲα μήτ' ὀξέωϲ μήτε πολύ. κατὰ δὲ τὴν δευτέραν τρί-
ψει ϲυμμέτρῳ μὲν κατὰ ϲκληρότητά τε καὶ μαλακότητα, βραχείᾳ δὲ 
κατὰ τὸ πλῆθοϲ ἅμα λίπει προμαλάξαϲ, ἐκέλευϲα βραχὺ πλείω δραμεῖν, 
οὐ μὴν ὀξύτερόν γε τῶν πρόϲθεν. ἐπὶ δὲ τῷ δρόμῳ δηλονότι ταῖϲ 
ἀποθεραπευτικαῖϲ ὀνομαζομέναιϲ ἐχρώμην τρίψεϲιν. ἐκέλευον δὲ αὐτῷ 
καὶ περιπατεῖν καθ' ἑκάϲτην ἡμέραν ἀπὸ μετρίων ἀρξάμενοϲ ἀεὶ πλείω, 
καταϲκεπτόμενοϲ τά τ' ἄλλα τῶν ϲκελῶν καὶ μάλιϲτα τὰϲ μεγάλαϲ 
φλέβαϲ, εἰ μὴ περιττότερον εὐρύνοιντο τῆϲ τῶν ϲκελῶν εὐτροφίαϲ. 
χαλεπὸν γὰρ τοῦτο, ῥευματικὰ καὶ | βλαιϲώδη τῷ χρόνῳ παραϲκευάζον, 
οὐκ εὔτροφα τὰ κῶλα. τούτῳ τε οὖν προϲέχειν ϲε χρὴ τῷ γνωρί-
ϲματι, καὶ εἰ θερμότερα περαιτέρω τοῦ προϲήκοντοϲ γίνοιτο τὰ ϲκέλη, 
καὶ εἰ κοπώδη τινὰ αἴϲθηϲιν ἔχοντα. μηδενὸϲ μὲν γὰρ τούτων τῶν 
ϲημείων φανέντοϲ αὐξάνειν τε χρὴ τὸ πλῆθοϲ τῶν περιπάτων καὶ 
τῶν δρόμων καὶ πιττοῦν διὰ τρίτηϲ. ὀφθέντοϲ δέ τινοϲ αὐτῶν, ἀνάρ- 
ροπά τε ϲχηματίζειν ἐν τῇ κοίτῃ τὰ κῶλα καὶ τοῦ πλήθουϲ ἁπάντων 
ὧν διῆλθον ἀφαιρεῖν, ἐλάττω μὲν περιπατεῖν, ἐλάττω δὲ τρέχειν κε-
λεύοντα καὶ τῇ τρίψει κάτωθεν ἄνω. ὅταν δέ ϲοι ταῦτα πράξαντι 
κατὰ φύϲιν ἀκριβῶϲ ἔχῃ τὰ ϲκέλη, πάλιν ἐπὶ τὴν ἐξ ἀρχῆϲ εἰρημένην 
χρῆϲιν τῶν βοηθημάτων ἰέναι, βραχυτάταιϲ αὐξήϲεϲι χρώμενον ἢ καὶ 
διὰ παντὸϲ ἐπὶ τῶν αὐτῶν καταμένοντα. παρεμβάλλειν δὲ χρὴ καὶ 
τὰϲ ϲτρογγύλαϲ καλουμέναϲ τρίψειϲ μετὰ ϲκληρότητόϲ τε καὶ μαλακό-
τητοϲ, ἔϲθ' ὅτε μὲν ἄνωθεν, ἐνίοτε δὲ ἐκ τῶν κάτω μερῶν ἀρχομέ-
νουϲ. καί που κεκονιϲμένοιϲ τοῖϲ ϲκέλεϲι παραχέονταϲ ἔλαιον οὕτω 
τρίβειν. ἔϲτω δὲ κόνιϲ ἡ καλουμένη λιπαρά· προϲαγορεύουϲι | δ' οὕτωϲ, 
ἐν ᾗ μήτε τραχὺ μήτε δριμύ. λεπτύνουϲι γὰρ μᾶλλον ἢ ϲαρκοῦϲιν, 
ὅϲαι τραχύτητοϲ κιϲϲηρώδουϲ ἢ δριμύτητοϲ λιτρώδουϲ ἢ ἁλμώδουϲ 
μετέχουϲιν. ὅτῳ δὲ παχύτερα μὲν τὰ ϲκέλη, βραχίονεϲ δὲ καὶ πήχειϲ 
ἰϲχνοί, τούτῳ τὰ μὲν διὰ χειρῶν γυμνάϲια πάντ' ἐπιτηδευτέον ἐϲτί, 
φευκτέον δὲ τὰ διὰ τῶν ϲκελῶν. αἵ γε μὴν τρίψειϲ τε καὶ πιττώϲειϲ 
ὁμοίωϲ γινέϲθωϲαν, ὅϲα τ' ἄλλα περὶ τῶν κατὰ τὰ ϲκέλη λέλεκται 
γυμνάϲια. | οἶδα δέ ποτε θώρακα παιδὸϲ ἀπολειπόμενον οὐκ ὀλίγῳ τῆϲ 
τῶν ἄλλων μορίων ϲυμμετρίαϲ αὐξήϲαϲ εἰϲ τὸ μέτριον ἐκ τοιαύτηϲ ἰδέαϲ 
βοηθημάτων. ἐζώννυον μὲν αὐτοῦ τὰ κάτω τοῦ θώρακοϲ ἅπαντα μέ-
χρι τῶν ἰϲχίων ζώνῃ ϲυμμέτρωϲ πλατείᾳ, οὕτω παραβάλλων, ὡϲ ἐρη-
ρεῖϲθαι μὲν ἀλύπωϲ, μήτε δὲ χαλαρὸν ἀπολείπειν τι μήτε πεπιέϲθαι, 
γυμνάϲια δὲ τά τε δι' ὅλων τῶν χειρῶν ἐπιτηδευόμενα καὶ τὰϲ κα-
λουμέναϲ ὑπὸ τῶν φωναϲκῶν ἀναφωνήϲειϲ παρελάμβανον, ἐφ' ἑκάτερα 
δὲ κατάληψιν πνεύματοϲ ἐκέλευον ποιεῖϲθαι. γίνεται δ' | αὕτη ϲφο-
δρῶϲ μὲν θλιβόντων ἡμῶν ἐκ παντὸϲ μέρουϲ τὸν θώρακα, τὴν δ' ἐκ-
πνοὴν κατεχόντων, ὡϲ ἐπέχεϲθαι πᾶν ἔνδον τὸ πνεῦμα τὸ διὰ τῆϲ 
εἰϲπνοῆϲ φθάνον εἱλκύϲθαι. διὸ καὶ πλέον εἰϲπνευϲτέον ἐϲτὶ τῷ μέλ-
λοντι καλῶϲ τοῦτο δράϲειν· ὅϲῳ γὰρ ἂν ᾖ πλείων ὁ θλιβόμενοϲ ἀήρ, 
τοϲούτῳ μᾶλλον ὁ θώραξ εὐρύνεται διατεινόμενοϲ. ὅτι δὲ καὶ τὰϲ 
ἀναφωνήϲειϲ ἐν μεγέθει τε καὶ τῇ κατ' ὀξύτητα τάϲει τῆϲ φωνῆϲ ποι-
ητέον ἐϲτὶν ἐπὶ τούτων, οὐκ ἄδηλον, εἴγε δὴ πρόκειται γυμνάζειν 
ἰϲχυρῶϲ πάντα τοῦ θώρακοϲ τὰ μόρια. ταῦτα μὲν οὖν ἐπὶ τῶν αὐξανο-
μένων ϲωμάτων εἰϲ ϲυμμετρίαν ἄξει τὰ φύϲει κακῶϲ διαπεπλαϲμένα· 
μέτρια δὲ καὶ τοὺϲ ἤδη τελείουϲ ὠφελήϲει. οὐ μὴν ἐπί γε τῶν πρε-
ϲβυτῶν ἐπιχειρήϲειϲ ἔργῳ τοιούτῳ· βέλτιον γὰρ ἐπ' ἐκείνων ἡϲυχάζειν  
τοῖϲ ἀϲθενέϲι μορίοιϲ, ὡϲ εἴρηται, βέλτιον δὲ καὶ τὸ διὰ τῶν ϲυνήθων 
ἐπιτηδευμάτων γυμνάζειν, εἰ καὶ βλαβερὰ μετρίωϲ εἴη. τοῖϲ γε μὴν 
νέοιϲ ὑπαλλάττειν πειρᾶϲθαι τὰ βλάπτοντα, κἂν ἐκ παίδων ᾖ ϲυνηθέϲτατα· 
δύναται γὰρ ἡ δύναμιϲ αὐτῶν | ὑπομεῖναι τὴν μεταβολὴν ἐν μέτρῳ 
γινομένην, ἐλπίϲ τ' ἐϲτὶ τῷ λοιπῷ χρόνῳ τῆϲ ζωῆϲ ὀνήϲαϲθαί τι πρὸϲ 
τῶν ἀμεινόνων ἐπιτηδευμάτων. ὁ δὲ γέρων, εἰ δυνηθείη χρόνῳ ϲυχνῷ 
κατὰ βραχὺ μεταϲτῆναι τῶν φαύλων ἐθῶν, οὐδ' ἐν ᾧ χρόνῳ χρήϲε-
ται τοῖϲ βελτίοϲιν ἕξει, ϲυμβήϲεται δ' αὐτῷ πονῆϲαι μάτην, ὥϲπερ εἰ 
καὶ τέχνην ἄρχοιτο μανθάνειν ὀγδοηκοντούτηϲ ὤν. 
  ὥϲπερ δὲ τῶν γερόντων αὐτῶν οὐ ϲμικρά τίϲ ἐϲτι διαφορὰ πρὸϲ 
ἀλλήλουϲ, εἴτε κατὰ τὴν ἡλικίαν αὐτὴν εἴτε κατὰ τὴν διάθεϲιν τοῦ 
ϲώματοϲ, οὕτω καὶ τῶν φύϲει ξηροτέρων τε ἅμα καὶ ψυχροτέρων, ὡϲ 
πρὸϲ τὸν ϲύμμετρον παραβάλλειν, οὐκ ὀλίγον τὸ ἐν μέϲῳ τῆϲ δυϲκρα-
ϲίαϲ ἐϲτὶ πρὸϲ ἀλλήλουϲ τε καὶ τοὺϲ γέρονταϲ. ὑγραίνειν μὲν οὖν 
αὐτοὺϲ δηλονότι καὶ θερμαίνειν προϲήκει, θαρραλεώτερον δὲ πράττειν 
ταῦτα, διὰ τὴν ἡλικίαν ἀνεχομένοιϲ ἰϲχυρῶν γυμναϲίων, ὡϲ ἂν ἐρρω-
μένηϲ ἔτι τῆϲ δυνάμεωϲ. ὁ γάρ τοι πρῶτοϲ ϲκοπόϲ, ἀφ' οὗ τὴν ἔν-
δειξιν τῶν ἰαμάτων λαμβάνομεν, ἡ τοιάδε δυϲκραϲία τοῦ ϲώματόϲ ἐϲτιν, 
οὐ τὸ γῆραϲ ἢ ὅλωϲ ἡλικία τιϲ. ἀλλ' ἐπειδὴ ϲτοχαϲτικῶϲ | ἡμῖν τὸ 
τῶν διαθέϲεων μέτρον λαμβάνεται, διὰ τοῦτο καὶ τὴν ἡλικίαν ἐπι-
ϲκοποῦμεν. ἡ δ' αὐτὴ χρεία καὶ τῆϲ τῶν ἐθῶν γνώϲεώϲ ἐϲτι καὶ τῆϲ 
τῶν προκαταρκτικῶν ὀνομαζομένων αἰτίων· εἰϲ γὰρ τὴν τῆϲ διαθέϲεωϲ 
ἀκριβεϲτέραν γνῶϲιν ἐκ τῶν τοιούτων ἁπάντων ὠφελούμεθα, τῶν δ' 
ἰαμάτων ἡ ἔνδειξιϲ οὐκ ἐκ τούτων γίνεται. τῷ γε μὴν ἐμπειρικῷ μέ-
ροϲ τῆϲ ὅληϲ ϲυνδρομῆϲ ἐϲτι καὶ τὰ τοιαῦτα, τετηρημένηϲ ἐπ' αὐτοῖϲ 
τῆϲ θεραπείαϲ, οὐκ ἐνδεικτικῶϲ εὑριϲκομένηϲ. εἰκότωϲ τοιγαροῦν Ἱπ-
ποκράτηϲ τὰ πλεῖϲτα περὶ διαγνώϲεών τε καὶ προγνώϲεων ἔγραψε 
γυμνάζων ἡμᾶϲ ἐν τοῖϲ κατὰ μέροϲ, οἵ τ' ἄριϲτοι τῶν μετ' αὐτὸν 
ἰατρῶν ὡϲαύτωϲ ἔπραξαν, εὖ εἰδότεϲ, ὡϲ τῷ 〈μὴ〉 γνόντι τὴν διάθε-
ϲιν ἀκριβῶϲ τοῦ ϲώματοϲ, ὃ μεταχειριζόμεθα νοϲοῦν [ὑγιαῖνον], χαλε-
πῶϲ εὑρίϲκεται τὰ βοηθήματα. χρὴ γάρ, ὡϲ εἴρηται πολλάκιϲ, ἄρχε-
ϲθαι μὲν ἀπὸ θεραπευτικοῦ παραγγέλματοϲ τοῦ «τὰ ἐναντία τῶν ἐναν-
τίων ἰάματα», τῆϲ δ' ὕληϲ τῶν βοηθημάτων ἐπιϲτήμονα γενόμενον, 
ὡϲ ἐκμαθεῖν αὐτῆϲ τὰϲ δυνάμειϲ, ἀεὶ προϲφέρειν ἅπαντι ϲώματι, τῷ 
μὲν φαύλωϲ διακειμένῳ | τἀναντία, τῷ δ' ἄριϲτα κατεϲκευαϲμένῳ τὰ  
παραπλήϲια ταῖϲ δυνάμεϲι. καὶ τοίνυν καὶ τὰϲ δυϲκραϲίαϲ αὐτάϲ, ὅϲαι 
κατὰ τὸ τῆϲ ὑγείαϲ ἔτι πλάτοϲ εἰϲίν, ἐπανορθοῦϲθαι μὲν βουλόμενοϲ 
ὑπεναντίωϲ διαιτήϲειϲ. ὅπερ ἐπὶ πολλῆϲ γίνεται ϲχολῆϲ. ἐν ἀϲχολίᾳ 
δὲ οὖϲι διὰ τῶν ὁμοίων ὑπηρετήϲειϲ, καὶ μάλιϲθ' ὅταν οὕτωϲ ὦϲιν 
εἰθιϲμένοι. ϲυμβαίνει δὲ ὡϲ τὰ πολλὰ θάτερον τούτων μᾶλλον, ὡϲ ἂν 
τῶν φύϲεων ἀδιδάκτωϲ αἱρουμένων τὰ οἰκεῖα, καὶ μέχρι γε τοϲούτου 
προϲφερομένων αὐτά, μέχριπερ ἂν εἰϲ τὴν ἀρχαίαν ἐπανέλθωϲι κατά-
ϲταϲιν. 
  Ἡ δέ γ' ἐπανορθουμένη τὴν δυϲκραϲίαν δίαιτα περαιτέρω 
προέρχεται τὰ πολλά. διὸ καὶ τοῖϲ οἰκείοιϲ νοϲήμαϲιν ἁλιϲκόμεθα πλεί-
οϲι, τοῦ μὲν φύϲει θερμοτέρου ῥᾳδίωϲ τὰ θερμὰ νοϲήματα νοϲοῦντοϲ 
τοῦ δὲ ψυχροτέρου τὰ ψυχρά, καὶ τῶν ἄλλων ὡϲαύτωϲ. ἐπανέρχεται 
τοιγαροῦν θᾶττον εἰϲ τὴν ἰδίαν φύϲιν ἕκαϲτον τῶν δυϲκράτων ϲωμά-
των ἤπερ ἐπὶ τὴν ἀρίϲτην κρᾶϲιν. ἐν τῷ μεϲαιτάτῳ γὰρ αὕτη παϲῶν 
οὖϲα τῶν δυϲκραϲιῶν, ἐὰν μὲν | οἰκείῳ τιϲ ἁλῷ τῇ φύϲει νοϲήματι, 
πλέον ἀφέϲτηκεν, ἐὰν δὲ οὐκ οἰκείῳ, βραχύτερον. οὐκοῦν οὐδὲ τὰ ἔθη 
μεταβλητέον ἐϲτί, κἂν ᾖ μοχθηρά, δυϲαρεϲτουμένων ἔτι τῶν ϲωμάτων· 
ἀλλ' ἐν ταῖϲ ἀκριβεϲτέραιϲ ὑγείαιϲ οὐδὲ ἀεὶ τοῦτο πρακτέον, ἀλλ' ὅταν 
ἀπὸ τῶν πολιτικῶν πραγμάτων ἄγῃ ϲχολὴν ὁ μέλλων μεταχθήϲεϲθαι. 
ταῦτ' οὖν ὄντα κοινὰ παραγγέλματα παϲῶν τῶν κράϲεων ὑπαλλάττε-
ται κατὰ μέροϲ, εἰϲ ὅϲον ἂν ἑκάϲτη δυϲκραϲία τῆϲ ἄκραϲ εὐκραϲίαϲ 
ἀπολείπηται, καὶ θαυμαϲτὸν οὐδέν ἐϲτι, τὰϲ δυϲκράτουϲ φύϲειϲ ἐν τῷ 
μέϲῳ καθεϲτηκυίαϲ ἀκριβοῦϲ τε ὑγείαϲ αἰϲθητοῦ τε νοϲήματοϲ ἐπαμ-
φοτερίζειν καὶ τῷ τρόπῳ τῆϲ διαίτηϲ. οὐ μὴν οὐδὲ τὸ φαίνεϲθαι τοὺϲ 
ἀνθρώπουϲ ὑπὸ τῶν αὐτῶν ὠφελουμένουϲ τε καὶ βλαπτομένουϲ θαυ-
μαϲτόν. εἰ μὲν γὰρ ἅπαντεϲ ὁμοίαν ἀλλήλοιϲ εἶχον καταϲκευήν, τότ' 
ἂν ἦν θαυμαϲτὸν ὑπὸ τῶν ἐναντίων ἐνίουϲ ὠφελεῖϲθαι, βλαπτομένων 
ἐνίων ὑπὸ τῶν αὐτῶν· ἐπεὶ δ' ἐναντίαι πολλῶν τῶν ἀνθρώπων εἰϲὶ 
καταϲκευαὶ τοῦ ϲώματοϲ, εὔλογόν ἐϲτι καὶ τὴν ὠφέλειαν αὐτοῖϲ ὑπὸ 
τῶν ἐναντίων γίνεϲθαι. | διὸ καὶ θαυμάϲειεν ἄν τιϲ ἁπάντων τῶν ἰατρῶν, 
ὅϲοι γράφειν ἐπεχείρηϲαν ὑγιεινὰ ϲυγγράμματα, μὴ διελομένων τῷ 
λόγῳ τὰϲ φύϲειϲ. ὥϲπερ γὰρ ἑνὶ καλάποδι πρὸϲ ἅπανταϲ ἀνθρώπουϲ 
ἀδύνατον χρῆϲθαι τοῖϲ ϲκυτοτόμοιϲ, οὕτω καὶ τοῖϲ ἰατροῖϲ ἰδέᾳ βίου 
ϲυμφερούϲῃ μιᾷ. διὰ τοῦτο οὖν ἐνίοιϲ μὲν ὑγιεινότατον εἶναί φαϲι τὸ 
γυμνάζεϲθαι καθ' ἑκάϲτην ἡμέραν ἱκανῶϲ, ἐνίοιϲ δὲ μηδὲν κωλύειν, εἰ 
καὶ παντάπαϲί τιϲ ἐν ἡϲυχίᾳ διατρίβει, καὶ λούεϲθαι τοῖϲ μὲν ὑγιεινό-
τατον εἶναι δοκεῖ, τοῖϲ δ' οὔ, καὶ πίνειν ὕδατοϲ καὶ οἴνου, καὶ περὶ 
τῶν ἄλλων ὡϲαύτωϲ, οὐ μόνον ὑγιεινῶν διαιτημάτων, ἀλλὰ καὶ τῶν  
τοῖϲ νοϲοῦϲι προϲφερομένων ἰαμάτων, ἐναντιώτατα γράφουϲιν ἀλλή-
λοιϲ, ὡϲ ϲπάνιον εὑρεῖν ὁμολογούμενον ἕν τι πᾶϲιν αὐτοῖϲ. ἥ γε μὴν 
πεῖρα δείκνυϲιν ὑπό τε τῶν αὐτῶν ἐνίουϲ βλαπτομένουϲ τε καὶ ὠφε-
λουμένουϲ, ὑπό τε τῶν ἐναντίων ὡϲαύτωϲ. οἶδα γοῦν τιναϲ, οἳ τρεῖϲ 
ἡμέραϲ ἀγύμναϲτοι μείναντεϲ εὐθέωϲ νοϲοῦϲιν, ἀγυμνάϲτουϲ τε ἑτέρουϲ 
ἀεὶ διατελοῦνταϲ, ὑγιαίνονταϲ δέ, καὶ τούτων | ἐνίουϲ μὲν ἀλούτουϲ, 
ἐνίουϲ δέ, εἰ μὴ λούϲαιντο, πυρέττονταϲ αὐτίκα, καθάπερ ὁ Μιτυλη-
ναῖοϲ Πριμιγένηϲ. ὅτι μὲν οὖν οὕτω φαίνεται ταῦτα γινόμενα, καὶ 
οἱ τῇ πείρᾳ μόνῃ τὴν τέχνην ἀθροίζοντεϲ ἴϲαϲιν. οὐ μὴν ἔγραψέ γέ 
τιϲ αὐτῶν γνωρίϲματα, καθάπερ ἐπὶ τῶν νοϲημάτων, οἷϲ προϲέχοντεϲ 
εὑρήϲομεν, ὁποίαϲ ἕκαϲτοϲ δεῖται διαίτηϲ. ἐπ' ὀλίγων γὰρ ἔϲτιν εὑρεῖν 
τὰϲ καλουμέναϲ ὑπὸ τῶν ἐμπειρικῶν ϲυνδρομὰϲ ἠκριβωμέναϲ, ὡϲ ἐν 
περιπνευμονίᾳ καὶ πλευρίτιδι· τὰ δὲ πλεῖϲτα νοϲήματα ϲτοχαϲτικὴν 
ἔχει τὴν διάγνωϲιν, ὡϲ οὐκ ἐξ ἀθροίϲματοϲ ὡριϲμένων ϲυμπτωμάτων 
γινομένην, ἀλλ' ἀνδρὸϲ δεομένην ἀκριβῶϲ μὲν ἐπιϲταμένου τὴν διάθε-
ϲιν τοῦ ϲώματοϲ, εὑρίϲκειν δ' ἱκανοῦ τὰ κατὰ μέροϲ ἅπαντα τὰ τῇ 
τοιαύτῃ ϲυμφωνοῦντα. τὸ γοῦν προκείμενον αὐτῷ τῷ λόγῳ ποδηγη-
θέντεϲ ἡμεῖϲ εὕρομεν ἔτι νέοι τὴν ἡλικίαν ὄντεϲ. ᾧ καὶ δῆλον, 
ὡϲ ἡ μακρὰ πεῖρα χωρὶϲ λόγου τὰ τοιαῦθ' εὑρίϲκειν ἀδυνατεῖ. ἐπὶ 
γοῦν τοῦ Πριμιγένουϲ ἀκούϲαϲ, ὅτι πάντωϲ πυρέττοι μὴ λουϲάμενοϲ, 
ἐλογιϲάμην | αὐτῷ καπνώδη περιττώματα γεννᾶϲθαι διαπνεῖϲθαι δεό-
μενα, πυκνοτέρου δὲ τοῦ δέρματοϲ ὄντοϲ ἢ ὡϲ ἐπιτρέπειν αὐτοῖϲ 
κενοῦϲθαι πᾶϲιν ἀθροιζομένοιϲ ὑπὸ τῷ δέρματι θερμαϲίαν γεννᾶν. διὸ 
καὶ τὰ λουτρὰ χρηϲιμώτατα ταῖϲ τοιαύταιϲ φύϲεϲιν, οὐ μόνον τῷ κε-
νοῦν τὸ καπνῶδεϲ, ἀλλὰ καὶ τῷ τέγγειν ὑγρότητι γλυκείᾳ. καταμα-
θεῖν οὖν ἔδοξέ μοι πλατεῖαν ἐπιβαλόντι τὴν χεῖρα τῷ θώρακι τοῦ 
Πριμιγένουϲ, ὁποία τίϲ ἐϲτιν ἡ τῆϲ θερμαϲίαϲ ποιότηϲ. ὡϲ δὲ δριμεῖα 
καὶ δακνώδηϲ εὑρέθη παραπληϲίωϲ τοῖϲ κρόμμυα προϲενηνεγμένοιϲ 
δαψιλῆ, πολὺ δὴ μᾶλλον ἔτι τὴν αἰτίαν τοῦ γινομένου καλῶϲ εὑρῆϲθαί 
μοι πειϲθείϲ, ἐπυθόμην, εἴ τινεϲ ἱδρῶτεϲ αὐτῷ γίνοιντο χωρὶϲ τοῦ 
λουτροῦ, καὶ φάντοϲ μὴ γίνεϲθαι, βεβαιοτέραν γνῶϲιν ἐπείϲθην ἔχειν 
τῆϲ διαθέϲεωϲ αὐτοῦ. καὶ μὴν δὴ καὶ ἄλλουϲ τινὰϲ εἶδον, ὁμοίωϲ μὲν 
ἐκείνῳ δακνῶδεϲ ἔχονταϲ τὸ θερμόν, οὐ μὴν ἐπ' ἀλουϲίᾳ γε μιᾷ πυ-
ρέττονταϲ, ἐπειδὴ δι' ἱδρώτων αὐτοῖϲ ἐκενοῦτο τὸ περίττωμα. τῷ 
Πριμιγένει δὲ πρὸϲ τῇ φυϲικῇ καταϲκευῇ καὶ ὁ τρόποϲ τῆϲ διαίτηϲ |  
αἴτιοϲ ἦν τοῦ πυρέττειν ἐπ' ἀλουϲίᾳ μιᾷ, διατρίβοντι τὸ πλεῖϲτον τῆϲ 
ἡμέραϲ ἐπὶ τῆϲ οἰκίαϲ, ἐν ᾗ γράφων ἢ ἀναγινώϲκων διετέλει διὰ τὸ 
προϲκεῖϲθαι θεωρίᾳ Περιπατητικῇ, καθ' ἣν οὐδενὸϲ ἦν δεύτεροϲ τῶν 
κατ' αὐτόν. ἴϲμεν δ', ὅτι καὶ τοῖϲ μὴ κατὰ φύϲιν τοιοῦτον γεννῶϲι 
περίττωμα φιλοπονία καὶ φροντὶϲ αἴτιαι γίνονται τῆϲ γενέϲεωϲ αὐτοῦ. 
διόπερ ἕτερον ἄνθρωπον ὁμοίωϲ ἐκείνῳ τὴν θερμαϲίαν ἔχοντα δακνώδη 
ϲυνέβαινε μὴ πυρέττειν αὐτίκα μετὰ μίαν ἡμέραν ἀλουϲίαϲ, ἐπειδὴ 
μήτε φροντιϲτὴϲ ἦν αἵ τε πράξειϲ αὐτῷ κατὰ τὴν πόλιν ἐγίνοντο 
περιπατοῦντι πολλὰ καὶ ὠνουμένῳ καὶ πιπράϲκοντι καὶ μαχομένῳ 
πολλάκιϲ, ἐν οἷϲ ἱδροῦν ἠναγκάζετο· καὶ διὰ τοῦτο ἕτερόν τινα τῶν 
νοϲούντων καθ' ἕκαϲτον θέροϲ ὀξὺ καὶ χολῶδεϲ νόϲημα παμπόλλων 
ἐτῶν ἤδη τελέωϲ ἄνοϲον ἐφύλαξα γυμνάζεϲθαι κωλύϲαϲ· θερμὸϲ γὰρ 
ὢν καὶ ξηρὸϲ τὴν κρᾶϲιν ὁμοίωϲ τῷ Πριμιγένει γυμναϲίοιϲ τε ϲυν-
τόνοιϲ ἐχρῆτο καὶ ἡλίῳ καὶ κόνει. ϲυνέβαινεν οὖν αὐτῷ, τὴν μὲν θερ-
μαϲίαν ἀμετρότερον αὐξάνεϲθαι, πυκνοῦϲθαι δὲ τὸ δέρμα καὶ δυϲδιά-
πνευϲτον | γίνεϲθαι· ϲυνελθόντων δὲ εἰϲ ταὐτὸν ἀμφοτέρων, ἕτοιμον 
ἤδη πυρέξαι τῷ ταῦτα πάϲχοντι ϲώματι. ὅπερ οὖν κατὰ τὴν ἰατρικὴν 
τέχνην ἅπαϲαν εἴωθα λέγειν ἀεί, τοῦτο καὶ νῦν ἐρῶ· τάχιϲτα μὲν οὖν 
ὁ λογιϲμὸϲ εὑρίϲκει τὰ ζητούμενα, βεβαιοῖ δὲ τὴν πίϲτιν αὐτῶν ἡ πεῖρα. 
  καίτοι γε θαυμαϲιώτερον, <Ἱπποκράτουϲ> εἰρηκότοϲ, ὡϲ ἐν τῷ 
θερμῷ φύϲει ἄμεινον ἀργεῖν ἐϲτιν ἢ γυμνάζεϲθαι, παμπόλλουϲ τῶν 
ἰατρῶν ἔϲτιν ἰδεῖν μὴ διαγινώϲκονταϲ, οἵτινέϲ πότ' εἰϲιν οἱ τοιοῦτοι τῶν 
ἀνθρώπων, ἀλλ' ἑξῆϲ ἅπαϲι γυμνάϲια προϲτάττονταϲ, ὥϲπερ αὖ πάλιν 
ἄλλουϲ οὐκ ὀλίγουϲ ἰατροὺϲ οὐδὲν ἐκ γυμναϲίων πλέον εἰϲ ὑγείαν ἡγου-
μένουϲ γίνεϲθαι, καὶ πρὸϲ τούτοιϲ γε τρίτουϲ ἄλλουϲ τοῖϲ μὲν εἰθιϲμένοιϲ 
γυμνάζεϲθαι ϲυγχωροῦνταϲ, εἴργονταϲ δὲ τοὺϲ ἀήθειϲ ἀπὸ τῶν γυμνα-
ϲίων. ἅπαντεϲ μὲν οὖν ἁμαρτάνουϲιν, ἀλλ' οἱ τρίτοι ῥηθέντεϲ ἧττον. 
οἱ πλείουϲ γὰρ τῶν ἐθιζόντων ὁτιοῦν ἔθοϲ οἰκεῖον αἱροῦνται τῇ φύϲει 
διὰ τὸ βλαπτομένουϲ πολλάκιϲ ὑπὸ τῶν οὐκ οἰκείων ἀφίϲταϲθαι. τινὲϲ 
δ' ἤτοι νικηθέντεϲ ὑφ' ἡδονῆϲ | 〈ἢ〉 δι' ὑπερβάλλουϲαν ἄνοιαν οὐκ αἰϲθα-
νόμενοι τῶν τῆϲ βλάβηϲ αἰτιῶν ἐμμένουϲι τοῖϲ κακοῖϲ ἔθεϲιν. ἀλλ' οὗτοι 
μὲν ὀλίγοι, πλείουϲ δέ εἰϲιν οἱ μεθιϲτάμενοι. διὸ καὶ τοὺϲ ἰατροὺϲ 
ἧττον ἁμαρτάνειν εἰκόϲ ἐϲτιν, ὅϲοι διαφυλάττειν ἀξιοῦϲιν ἅπαν ἔθοϲ· 
ὅϲοι μέντοι νομίζουϲι μηδὲν διαφέρειν εἰϲ ὑγείαν ἀγύμναϲτον ἢ γυ-
μναϲθέντα προϲαίρεϲθαι ϲιτίον καὶ ὅϲοι πάνταϲ ἀξιοῦϲι γυμνάζεϲθαι,  
πλείω βλάπτουϲι τῶν προειρημένων. αὐτῶν δὲ τούτων ἀλλήλοιϲ παρα-
βαλλομένων ἧττον βλάπτουϲιν οἱ πρὸ τῶν ϲιτίων ἀεὶ γυμνάζεϲθαι 
ἐθέλοντεϲ. οἴονται δ' ἔνιοι καὶ <Ἱπποκράτην> 〈τοῦτο〉 παραινεῖν «πό-
νουϲ ϲιτίων ἡγεῖϲθαι» κατὰ τοὺϲ Ἀφοριϲμοὺϲ εἰρηκότα, μὴ γινώϲκον-
τεϲ, ὡϲ περὶ τάξεωϲ νῦν ὁ λόγοϲ αὐτῷ ἐϲτι γυμναϲίων καὶ ϲιτίων, οὐ 
τοῦτο λέγοντι, ὡϲ ἐπὶ πάντων ἀνθρώπων ἄμφω χρήϲιμ' ἐϲτίν, ἀλλ' 
ὡϲ, ἐφ' ὧν ϲυμφέρει γυμνάϲια, προηγεῖϲθαι χρὴ τῶν ϲιτίων. ὅτι δ' 
οὐ πᾶϲι ϲυμφέρει, διά τε τῶν Ἐπιδημιῶν ἐδήλωϲε ϲαφῶϲ, τὰϲ θερμὰϲ 
φύϲειϲ ἀξιῶν «ἐλιννύειν», ἔν τε τοῖϲ Ἀφοριϲμοῖϲ δυνάμει διὰ τοῦ δηλῶϲαι 
καθόλου τὸ «τὰ ἐναντία τῶν ἐναντίων ἰάματα» ὑπάρχειν. | δύναται δέ 
ποτε καὶ διαφωνίαϲ γενέϲθαι φανταϲία κατὰ τὰ τοιαῦτα παραγγέλ-
ματα, τινῶν μὲν ἅπαϲαν κίνηϲιν ϲύμμετρον τῷ κινουμένῳ ϲώματι γυ-
μνάϲιον ὀνομαζόντων, ἐνίων δὲ τὴν ϲφοδροτέραν μόνην. ὥϲτε κατὰ 
μὲν τὸ πρότερον ϲημαινόμενον ἅπανταϲ ἀνθρώπουϲ δεῖϲθαι γυμνα-
ϲίων, καὶ τοῦτο εὔδηλον παντί· κατὰ δὲ τὸ δεύτερον οὐκ ἀληθέϲ. τῶν 
γὰρ ἐν ταῖϲ εἱρκταῖϲ ὑγιαινόντων οὐκ ὀρθῶϲ μοι δοκοῦϲιν ἔνιοι με-
μνῆϲθαι· διαφθείρονται γὰρ οὗτοι πάντεϲ ἐν τῷ χρόνῳ, κωλυόμενοι 
παντάπαϲιν γυμνάζεϲθαι· τὸ δὲ πρὸϲ ὀλίγαϲ ἡμέραϲ ἀντέχειν αὐτοὺϲ 
τῇ νοϲώδει διαίτῃ θαυμαϲτὸν οὐδέν. εἴπερ οὖν ἅπαϲα κίνηϲιϲ ὑπὸ τὴν 
τοῦ γυμναϲίου προϲηγορίαν ἄγοιτο, κἂν ὁ περιπατήϲαϲ καὶ ὁ τρι-
ψάμενοϲ καὶ ὁ λουϲάμενοϲ γεγυμνάϲθαι λέγοιτο, ἐὰν ϲυμμέτρωϲ 
κινηθῇ τῇ παρούϲῃ τοῦ ϲώματοϲ καταϲτάϲει· ἐὰν δὲ καὶ τούτων εἴρ-
ξῃϲ τινά, νοϲήϲει πάντωϲ. ὁρῶμεν γὰρ νῦν εἰργομένουϲ οὐ μόνον νο-
ϲοῦνταϲ, ἀλλὰ καὶ ἀποθνῄϲκονταϲ ἐν ταῖϲ εἱρκταῖϲ, ἐπειδὰν κατακλει-
ϲθῶϲι πλείονα χρόνον. εἰ δὲ τὰϲ ϲφοδρὰϲ | κινήϲειϲ μόναϲ ὀνομάζοι 
τιϲ γυμνάϲια, γένοιτ' ἂν οὕτωϲ ἀληθὲϲ τὸ μὴ δεῖϲθαι πάνταϲ ἀνθρώ-
πουϲ γυμναϲίων. εὐθέωϲ μέντοι ὁ Πριμιγένηϲ ἐκεῖνοϲ οὐδεμιᾶϲ μὲν 
ἐδεῖτο βιαίαϲ κινήϲεωϲ, οὐκ ὀλίγον δὲ πρὸ τοῦ λουτροῦ περιεπάτει 
κατὰ τὰϲ πρὸ τοῦ βαλανείου ϲτοάϲ. ἀλλὰ καὶ τὸ τρίψαϲθαι μετ' ἐλαίου 
καὶ τὸ μετὰ τὸ λουτρὸν ἀπομάξαϲθαι τὸ ὕδωρ αὐτάρκειϲ εἰϲὶ κινήϲειϲ  
ἀνδρὶ τοιαύτηϲ κράϲεωϲ. ὁ δὲ καὶ πρὸ τοῦ δείπνου περιεπάτει τε καὶ 
διελέγετο τοῖϲ ἑταίροιϲ, ὥϲπερ οὖν καὶ κατὰ τὴν οἰκίαν ἕωθεν. οὔκουν 
ἐϲτί τιϲ ὑπὸ παντελοῦϲ ἀργίαϲ ὀνινάμενοϲ. ἀλλ' ὅταν «ἐλιννύειν» ταῖϲ 
θερμαῖϲ φύϲεϲιν ὁ <Ἱπποκράτηϲ> ϲυμβουλεύῃ, τῶν ϲφοδρῶν κινήϲεων 
ἀπέχεϲθαι κελεύει. κἀγὼ πολλοὺϲ ὤνηϲα νοϲοῦνταϲ οὐκ ὀλίγον ἐν 
ἀρχῇ φθινοπώρου διὰ τὰϲ ἐπιτηδευομέναϲ αὐτοῖϲ κινήϲειϲ ἐν ὅλῳ τῷ 
θέρει· κωλύϲαϲ τοῦτο πράττειν ὑγιαίνονταϲ ἀπέφηνα· καθάπερ ἄλλουϲ 
εἶρξα τοῦ γυμνάζεϲθαι ϲφοδρῶϲ, ἑτέρουϲ δ' ἔμπαλιν ἐξ ἀργίαϲ εἰϲ 
γυμνάϲια καταϲτήϲαϲ ἀνόϲουϲ διεφύλαξα, νοϲοῦνταϲ ἔμπροϲθεν οὐκ 
ὀλιγάκιϲ. εἰϲὶ δ' οὗτοι ψυχρότεροι τῶν | εὐκράτων τε καὶ ϲυμμέτρων, 
ἐναντίωϲ διακείμενοι τοῖϲ θερμοτέροιϲ καὶ ξηροτέροιϲ. εἴρηται δὲ οὐ 
μόνον ἐν τῇ Περὶ κράϲεων πραγματείᾳ τὰ γνωρίϲματα τῶν κράϲεων, 
ἀλλὰ κἀν τῇ Τέχνῃ τῇ ἰατρικῇ· τοῦτο γάρ ἐϲτι τὸ ἐπίγραμμα τῶν 
ἡμετέρων βιβλίων ἑνί. θαυμάϲαι δ' ἔϲτι τῶν ἰατρῶν, ὅϲοι μηδὲ τὰ διὰ 
τῶν αἰϲθήϲεων ἐναργῶϲ φαινόμενα γινώϲκουϲι. τίϲ γὰρ οὐχ ὁρᾷ τὴν 
διαφορὰν τῶν ἀνθρώπων ἐπὶ πλεῖϲτον ἐκτεταμένην, ὥϲθ' ὑπὸ τῶν 
αὐτῶν ἐπιτηδευμάτων καὶ ϲιτίων ἐνίουϲ μὲν ὠφελεῖϲθαι, βλάπτεϲθαι 
δ' ἑτέρουϲ, ὥϲπερ γε κἀν ταῖϲ νόϲοιϲ; ὥϲθ', ὅτι μὲν οὐ χρῄζουϲι τῶν 
αὐτῶν ἅπαντεϲ, ἐναργῶϲ φαινόμενον ἐχρῆν αὐτοὺϲ εἰδέναι, γράφοντεϲ 
δὲ ϲυγγράμματα διορίϲαϲθαί τε καὶ διδάξαι, τίνεϲ ὑπὸ τίνων ὠφελοῦν-
ται καὶ βλάπτονται. τίϲ οὖν ἡ αἰτία τοῦ παραλείπεϲθαι τοὺϲ διορι-
ϲμοὺϲ αὐτοῖϲ, καίτοι γ' ὑφ' <Ἱπποκράτουϲ> εἰρημένουϲ; ἡ ἐπίτριπτοϲ 
ἐπιθυμία τοῦ δόξαν ἔχειν ἐν ἀνθρώποιϲ αἱρεϲιάρχαϲ ὀνομαϲθένταϲ. διὰ 
ταῦτα μὲν οὖν ἐκεῖνοι μὲν ἐπεχείρηϲαν οὐ τοῖϲ | ἐναργῶϲ φαινομένοιϲ 
ἀκολουθεῖν, ἀλλὰ ταῖϲ δόξαιϲ αἷϲ ὑπέθεντο. τῶν δὲ εἰϲ αὐτοὺϲ ἐκπε-
ϲόντων νεωτέρων ἐπείϲθηϲαν οἱ πλεῖϲτοι τῷ μήτ' ἄλλο τι μεμαθηκέ-
ναι βέλτιον ἀμαθεῖϲ τε εἶναι καὶ ἀγυμνάϲτουϲ παντάπαϲιν ἀποδεί-
ξεων· ὡϲ, εἴ γ' ἕποιτό τιϲ ἀποδείξει, ῥᾷϲτα διακρινεῖ τῶν τ' ἀληθῶν 
δογμάτων τὰ ψευδῆ τῶν τε μετὰ διοριϲμοῦ γεγραμμένων τὰ μὴ τοι-
αῦτα καταγνώϲεταί τε πάντων ἀτεχνίαϲ, ὅϲοι χωρὶϲ διοριϲμῶν ἔγραψάν τι. 
  Πρόϲχεϲ οὖν μοι τὸν νοῦν ἄνωθεν ἐπερχομένῳ διὰ βραχέων, 
ὁποίουϲ εἶναι χρὴ τοὺϲ διοριϲμούϲ. ὅϲοιϲ μὲν φύϲει τὸ θερμὸν δακνῶ-
δέϲ ἐϲτιν, ὡϲ καπνώδη γεννᾶν περιττώματα, τούτοιϲ λουτρὰ χρήϲιμα  
καὶ κινήϲειϲ βραχεῖαί τε καὶ νωθραί, πολλαὶ δὲ καὶ ὀξεῖαι βλαβερώ-
τεραι. τούτοιϲ οὖν οὐ μόνον ἅπαξ, ἀλλὰ καὶ δὶϲ λούεϲθαι τῆϲ ἡμέραϲ 
ϲυμφέρει, καὶ μάλιϲτα θέρουϲ, ἐϲθίειν τε τροφὰϲ εὐχύμουϲ, μηδὲν ἐχού-
ϲαϲ δριμύ· πολέμιον δ' αὐτοῖϲ καὶ τὸ ἡλιοῦϲθαι καὶ τὸ θυμοῦϲθαι καὶ 
τὸ φροντίζειν πολλά. ταῖϲ δ' ἐναντίαιϲ ἢ κατὰ τούϲδε φύϲεϲι (εἰϲὶ δ' | 
οὗτοι ψυχροὶ καὶ ὑγροὶ τὴν κρᾶϲιν) ἰϲχυροτέρων τε κινήϲεων χρεία 
καὶ διαίτηϲ πλέον ἐχούϲηϲ τὸ λεπτόν· εἴρηται δ', ἥτιϲ ἐϲτὶν ἡ τοιαύτη, 
δι' ἑνὸϲ ὑπομνήματοϲ· οὐ μὴν οὐδ' ἐν ἡλίῳ γυμναζόμενοι βλάπτονται, 
καθάπερ οὐδ' ἀλουτοῦντεϲ. μεγίϲτη μὲν οὖν διαφορὰ ταῖϲ εἰρημέναιϲ 
ἐϲτὶ φύϲεϲι πρὸϲ ἀλλήλαϲ· ἐναντιωτάτη γὰρ ἡ ὑγρὰ καὶ ψυχρὰ κρᾶϲιϲ 
τῇ θερμῇ καὶ ξηρᾷ· μεγίϲτη δὲ τῇ θερμῇ καὶ ὑγρᾷ πρὸϲ τὴν ψυχρὰν 
καὶ ξηράν. ἔϲτι δὲ ἡ μὲν ψυχρὰ καὶ ξηρὰ τῇ τῶν γερόντων ὁμοία· 
διὸ καὶ ταχέωϲ γηρᾷ τὰ τοιαῦτα ϲώματα, καὶ λέλεκται περὶ αὐτῶν 
αὐτάρκωϲ ἔμπροϲθεν. ἡ δ' ὑγρὰ καὶ θερμὴ τοῖϲ ῥευματικοῖϲ εὐάλωτοϲ 
πάθεϲι. τό γε μὴν κοινὸν ἐπὶ παϲῶν τῶν δυϲκράτων φύϲεων ἄμεινόν 
ἐϲτι κἀπὶ τῆϲδε πράττειν. ἔϲτι δὲ τοῦτο κολάζειν μὲν αὐτὴν διὰ τῶν 
ἐναντίων ἐπὶ πολλῇ ϲχολῇ, φυλάττειν δὲ διὰ τῶν ὁμοίων, ἐπειδὰν 
ὑπὸ πλειόνων ἀϲχολιῶν εἴργηταί τιϲ ἑαυτῷ ϲχολάζειν. περί γε μὴν 
τῶν ἐν τοῖϲ τοιούτοιϲ ϲώμαϲιν γυμναϲίων ὧδ' ἔχει· πλεῖον μὲν χρὴ 
πονεῖν διὰ τὴν | ὑγρότητα τῶν ϲωμάτων, ϲύντονα δ' οὐ χρὴ διὰ τὴν 
θερμότητα. προϲέχειν δ' ἀκριβῶϲ, ὅταν ἐξ ἀργοτέραϲ διαίτηϲ εἰϲ τὰ 
γυμνάϲια μεταβάλλωϲι· παραχρῆμα γὰρ ἁλίϲκονται ῥευματικοῖϲ νοϲή-
μαϲιν, εἰ μὴ προκενωθέντεϲ ἅπτονται τῶν γυμναϲίων. ὅϲον γὰρ ἂν 
ἐν τῷ ϲώματι ϲυνεϲτὸϲ ᾖ καὶ παχὺ κατὰ τοὺϲ χυμοὺϲ ἢ καὶ μετρίωϲ 
ψυχρόν, αὐτίκα τοῦτο πνευματοῦταί τε καὶ χεῖται. ταῦτ' ἄρα καὶ κατὰ 
τὸ ἔαρ αἱ τοιαῦται φύϲειϲ μάλιϲτα τοῖϲ ὑπὸ πλήθουϲ γινομένοιϲ ἁλί-
ϲκονται νοϲήμαϲι, ϲυνάγχαιϲ κυνάγχαιϲ κατάρροιϲ αἱμορροΐϲιν αἱμορρα-
γίαιϲ αἵματοϲ πτύϲεϲι ποδάγραιϲ ἀρθρίτιϲιν ὀφθαλμίαιϲ περιπνευμο-
νίαιϲ πλευρίτιϲι τοῖϲ τ' ἄλλοιϲ ἅπαϲιν, ὧν τὸ γένοϲ ἐϲτὶ φλεγμονή. 
διὸ καὶ φθάνειν χρὴ κατὰ τὴν ἀρχὴν τοῦ ἦροϲ αἵματοϲ ἀφαιρεῖν αὐτῶν 
ἢ φλέβα τέμνοντα ἢ ἀποϲχάζοντα τὰ ϲφυρά. μὴ βουλομένων δ' οὕτωϲ 
κενοῦϲθαι, καθαρτέον ἐϲτὶ φαρμάκῳ ποικίλῳ, δυναμένῳ καὶ ξανθὴν 
χολὴν ἕλκειν καὶ φλέγμα καὶ τῶν ὀρρωδῶν τι περιττωμάτων. 
  ἃ δ' ἐπὶ τῶν γυμναϲίων εἴρηται, ταῦτα κἀπὶ τῶν βαλανείων 
εἰρῆϲθαι χρὴ δοκεῖν. | καὶ γὰρ καὶ ταῦτα ϲφαλερά, πρὶν κενωθῆναι,  
κενωθεῖϲι δὲ ὠφέλιμα, καὶ μάλιϲθ' ὅϲων λουτρῶν οὐκ ἔϲτι πότιμον 
ὕδωρ, ἀλλ' ἔχει τινὰ διαφορητικὴν δύναμιν. ὅ γε μὴν οἶνοϲ ὅτι μὲν 
ὠφελιμώτατόϲ ἐϲτι ταῖϲ ξηραῖϲ καὶ ψυχραῖϲ φύϲεϲιν, εἴρηται πρόϲθεν. 
εἰ δὲ ταῖϲ θερμαῖϲ ἁπάϲαιϲ οὐκ οἰκεῖοϲ, ἀλλ' ἄμεινον ἐπ' αὐτῶν ἐϲτιν 
«ὕδωρ ποτόν», ὡϲ ἐν ταῖϲ Ἐπιδημίαιϲ γέγραπται, ϲκεπτέον ἐφεξῆϲ. ἴϲωϲ 
γάρ τινι δόξει παντάπαϲιν ἄτοπον εἶναι, νεανίϲκον ἤτοι ϲτρατιωτικὸν 
ἢ ἀθλητικὸν ἤ τινα τῶν ϲκαπτόντων ἢ θεριζόντων ἢ ἀροτριώντων ἢ 
ὅλωϲ ὁτιοῦν ἔργον ἰϲχυρὸν ἐργαζομένων ἐφ' ὕδατοϲ μόνου διαιτᾶϲθαι, 
καὶ ταύτῃ ϲφάλλεϲθαι τὸν <Ἱπποκράτην> περὶ τῶν θερμῶν κράϲεων 
ἁπλῶϲ ἀποφηνάμενον, ὡϲ ὑδροποϲίαϲ δεομένων. ἐμοὶ δ' οὐχ ἁπλῶϲ 
<Ἱπποκράτηϲ> εἰρηκέναι δοκεῖ τοῦτο, ἀλλὰ περὶ τῆϲ ἄκρωϲ θερμῆϲ φύ-
ϲεωϲ κατὰ δυϲκραϲίαν δηλονότι τοιαύτηϲ οὔϲηϲ, οὐ τῷ πλεῖϲτον ἔχειν 
τὸ ἔμφυτον θερμόν, ὅπερ αὐξάνεϲθαί φηϲιν ἐν τῷ τῶν ἀθλητῶν ἐπι-
τηδεύματι. ἀλλ' ὅ γε δύϲκρατοϲ θερμὸϲ οὔτ' | ἀθλητὴϲ οὔτε ϲτρατιώτηϲ 
οὔτε τῶν κατὰ γεωργίαν ἢ πολιτείαν ἔργων ἀγαθὸϲ ἄν ποτε γένοιτο 
ἐργάτηϲ· ἰϲχυρῶν γάρ ἐϲτιν ἀνδρῶν τὰ τοιαῦτα ἐπιτηδεύματα· τοιοῦτοι 
δ' οὐκ ἂν εἶεν ἄνευ τοῦ ϲυμμέτρωϲ κεκρᾶϲθαι· ϲυμμέτρωϲ δ' αὐτῶν 
κεκραμένων, πλεῖϲτον ἂν εἴη τὸ ἔμφυτον θερμόν. τῇ μὲν οὖν τοιαύτῃ 
φύϲει ϲύμμετρον δηλονότι δοτέον ἐϲτὶ τὸν οἶνον, ὥϲπερ καὶ αὐτὴ ϲύμμε-
τρόϲ ἐϲτι, καὶ μέχρι τοϲούτου γε ϲύμμετρον, ἄχριπερ ἂν ᾖ ϲύμμετροϲ. 
ἀνάγκη γάρ ἐϲτι καὶ ταύτῃ, οὐκ ἐν γήρᾳ μόνον, ἀλλὰ καὶ τῷ τῆϲ 
παρακμῆϲ χρόνῳ τῆϲ ϲυμμέτρου γενέϲθαι ψυχροτέρᾳ. ἥτιϲ δ' ἄν, ὡϲ 
ἐν ὑγιεινῇ δυϲκραϲίᾳ, θερμοτάτη κρᾶϲιϲ ᾖ, ταύτῃ ϲυμφέρει μηδ' ὅλωϲ 
οἶνον διδόναι. τριῶν δ' οὐϲῶν κατὰ γένοϲ διαφορῶν τῆϲ θερμῆϲ κρά-
ϲεωϲ, μιᾶϲ μέν, καθ' ἣν ἡ ἑτέρα τῶν ἀντιθέϲεων, ἡ κατὰ τὸ ξηρὸν 
καὶ τὸ ὑγρόν, εὔκρατόϲ ἐϲτι, δευτέραϲ δέ, ᾗ ϲύνεϲτιν ἀμετροτέρα τοῦ 
ϲυμμέτρου ξηρότηϲ, καὶ τρίτηϲ, καθ' ἣν ἅμα τῷ θερμῷ πλεονάζει τὸ 
ὑγρόν, ἐν ᾗ μὲν ἡ ἑτέρα τῶν ἀντιθέϲεων εὔκρατόϲ ἐϲτιν, οὐκ ἂν γέ-
νοιτό ποτε ἄκρωϲ | ἄμετρον, ἐπειδὴ τῷ τοιούτῳ ξηρότηϲ ἐπιγίνεται 
διὰ ταχέων, αὕτη δὲ οὐχ ὑπόκειται ξηρά· ἐν ᾗ δὲ ἐϲτὶ καὶ ξηρότηϲ 
ἅμα τῇ θερμότητι, δυνατὸν ἐν αὐτῇ γενέϲθαι τὴν παρὰ φύϲιν θερμό-
τητα πλείϲτην, ὡϲ ἐν ὑγιεινῇ δυϲκραϲίᾳ, μέχρι πλείονοϲ χρόνου, πλεί- 
ϲτην δὲ ἐν ὀλίγῳ χρόνῳ, καὶ τὴν μεθ' ὑγρότητοϲ ἄκρωϲ ἄμετρον θερ-
μαϲίαν, ὡϲ ἐν ὑγιεινῇ δυϲκραϲίᾳ, δυνατὸν γενέϲθαι. τῇ μὲν οὖν πρώ-
τωϲ ῥηθείϲῃ τοϲοῦτον ἐπιτρέψομεν ὑδατώδουϲ οἴνου προϲφέρειν, ὅϲον 
ἀποκεχώρηκε τῆϲ ἄκραϲ δυϲκραϲίαϲ· τῶν δ' ἄλλων οὐδετέρᾳ ϲυγχω-
ρήϲομεν, ἄκρᾳ γε οὔϲῃ, καθότι δέδεικται. ταῖϲ γὰρ μὴ τοιαύταιϲ δυϲ-
κραϲίαιϲ οἶνον δώϲομεν ὀλίγον καὶ ὑδατώδη· τοιοῦτοϲ δ' ἐϲτὶν ὁ λευ-
κὸϲ μὲν τὴν χροιάν, λεπτὸϲ δὲ τὴν ϲύϲταϲιν· καθάπερ γε καὶ ταῖϲ 
ψυχραῖϲ δυϲκραϲίαιϲ τοὺϲ θερμοτέρουϲ τῶν οἴνων προϲοίϲομεν. ὁ μὲν 
οὖν ἄκρωϲ θερμὸϲ οἶνοϲ ταῖϲ ἄκρωϲ ψυχραῖϲ δυϲκραϲίαιϲ ϲύμφοροϲ, 
ἐπὶ δὲ τῶν ἄλλων ὁ ἀνάλογοϲ. οὐ γὰρ μόνον ἁπλῶϲ χρὴ μεμνῆϲθαι 
τοῦ «τὰ ἐναντία | τῶν ἐναντίων ἰάματα» ὑπάρχειν, ἀλλὰ καὶ τοῦ καθ' 
ἑκάϲτην ἐναντίωϲιν ποϲοῦ. καθάπερ οὖν ἐπὶ τῶν φαρμάκων ἐδείξα-
μεν, ὡϲ οὐ μόνον χρὴ ϲκοπεῖν, εἰ θερμὸν ἢ ψυχρόν ἐϲτιν, ἀλλὰ καὶ 
τίνοϲ ἐξ αὐτῶν τάξεωϲ, οὕτω κἀπὶ τῶν οἴνων ποιητέον, οὐ τὸν ὑδα-
τώδη μόνον ἢ τὸν θερμὸν αἱρουμένουϲ, ἀλλὰ καὶ τὸν τὴν ἀναλογίαν 
ἔχοντα οἰκείαν τῆϲ ἑαυτοῦ θερμότητοϲ ἢ ψυχρότητοϲ ὡϲ πρὸϲ τὸ τῆϲ 
δυϲκραϲίαϲ εἶδοϲ. ταῦτα δὲ περὶ τῶν τὴν μέϲην ἐχόντων ἡλικίαν τοῦ 
γήρωϲ εἴρηται, γινωϲκόντων ἡμῶν τὸ μὲν πρῶτον αὐτοῦ μέροϲ, ὃ 〈τὸ〉 
τῶν ὠμογερόντων ὀνομάζουϲι, δυναμένων ἔτι τὰ πολιτικὰ πράττειν, 
τὸ δὲ δεύτερον, ἐφ' οὗ ϲύμφορον τὸ ὄνομα φέρουϲιν, αὐτὸ τοῦτο 
εἶναι, καθ' οὗ λέγουϲιν 
              ἐπὴν λούϲαιτο φάγοι τε, 
      εὑδέμεναι μαλακῶϲ· 
οὐ μὴν ἐπί γε τῆϲ τρίτηϲ, ἐν ᾗ τὸν γραμματικὸν ἔφην Τήλεφον ὄντα 
ἐν τῷ μηνὶ δὶϲ ἢ τρὶϲ λούεϲθαι· διὰ γὰρ τὴν ἀρρωϲτίαν τῆϲ δυνά-
μεωϲ οὐ φέρουϲιν οὗτοι τὰ ϲυνεχῆ λουτρά. πρόϲεϲτι δ' αὐτοῖϲ τὸ μηδ' 
ἀθροίζειν δακνώδη περιττώματα | διὰ τὴν ψύξιν τῆϲ ἕξεωϲ. ὀνομά-
ζουϲι δὲ τὸν κατὰ τὴν ἡλικίαν ταύτην πέμπελον, ὡϲ οἱ ταῖϲ ἐτυμο-
λογίαιϲ χαίροντέϲ φαϲι, παρὰ τὸ ἐκπέμπεϲθαι τὴν εἰϲ Ἅιδου πομπήν. |  
        {ΓΑΛΗΝΟΥ ΥΓΙΕΙΝΩΝ ΛΟΓΟϹ Ϛ} 
  Ἑτέραϲ ὑποθέϲεωϲ ὑγιεινῶν διαιτημάτων ἀρχὴν ἐν τῷδε ποι-
ούμενοϲ ἀναμνῆϲαι δέομαι τὰ κεφάλαια τῶν ἔμπροϲθεν εἰρημένων, 
ἀναγκαῖα τοῖϲ λεχθηϲομένοιϲ ὄντα. πρῶτον μὲν οὖν ἐρρέθη, τί ποτ' 
ἐϲτὶν ὑγεία· δεύτερον δὲ ἐπ' αὐτῷ, καθόλου τίϲ ὑπογραφή· τρίτον δέ, 
πῶϲ ἂν φυλάττοιτο· καὶ πρὸϲ τούτοιϲ, 〈εἰ〉, διότι μεταβάλλει διαπαντὸϲ 
τὰ τῶν ζῴων ϲώματα, κατὰ τοῦτο ἀναγκαῖον εἴη καὶ τὴν ὑγείαν αὐτῶν 
κινδυνεύουϲαν φθαρῆναι τῆϲ ἐξ ἡμῶν ἐπικουρίαϲ δεῖϲθαι πρὸ τοῦ με-
γάλην γενέϲθαι | μεταβολήν, ὡϲ νοϲεῖν ἤδη ϲαφῶϲ. ἐπικουρία δ' ἐϲτὶν 
ἐξ ἐδεϲμάτων τε καὶ πομάτων ἀναπληρούντων ὅϲον ἀπερρύη τῆϲ τοῦ 
ϲώματοϲ οὐϲίαϲ. ἑτέρα δ' ἀβοήθητοϲ ἐδείχθη μεταβολὴ κατὰ τὸν τῶν 
ἡλικιῶν λόγον γινομένη, ξηραινομένου τοῦ παντὸϲ ζῴου μετὰ τὴν 
πρώτην γένεϲιν ἄχρι τῆϲ τελευτῆϲ ἐν τῷ μεταξὺ χρόνῳ παντί. τοὺϲ 
δ' ἀγνοοῦνταϲ τὴν ὑγιεινὴν δίαιταν εἰκόϲ ἐϲτι θᾶττον ἢ κατὰ τὸν τῆϲ 
φύϲεωϲ λόγον ἀποθνῄϲκειν. ἐπεὶ δ', ὡϲ ἔφην, ἀναγκαῖον μέν ἐϲτι 
τρέφεϲθαι ζῷον ἅπαν γεννητόν, ἡ δ' οὐϲία τῶν ἐδεϲμάτων οὔκ ἐϲτιν 
ὅλη τρόφιμοϲ, καὶ διὰ τοῦτο [τὸ] περιττὸν αὐτῆϲ ὑπολείπεταί τι μο-
χθηρόν, ὃ καλοῦϲιν ἰδίωϲ «περίττωμα», παρεϲκευάϲθη τῇ φύϲει μόρια 
τοῦ ϲώματοϲ εἰϲ τὴν διάκριϲίν τε καὶ κένωϲιν αὐτοῦ. πολλῆϲ δὲ οὔϲηϲ 
ἐν τῇ τῶν ϲωμάτων φύϲει διαφορᾶϲ, εὔλογόν ἐϲτι καὶ τὴν ἑκάϲτου 
πρόνοιαν ὑγιεινὴν ἰδίαν ὑπάρχειν ἑκάϲτῳ. πρῶτον οὖν ὑποθέμενοι τῷ 
λόγῳ τὸν ἄριϲτα κατεϲκευαϲμένον ἄνθρωπον, ὅπωϲ ἄν τιϲ τοῦτον 
ὑγιαίνοντα διαφυλάττοι, | διελθεῖν προὐθέμεθα. πολλῶν δ' αἰτίων κατὰ 
πολλοὺϲ τρόπουϲ διακοπτόντων τὴν ὑγιεινὴν ἀγωγὴν ὑπεθέμεθα τὸν 
ἄριϲτα κατεϲκευαϲμένον ἑαυτῷ ϲχολάζειν ἐλεύθερον ὄντα πολιτικῆϲ 
ἀϲχολίαϲ ἁπάϲηϲ. καὶ τοῦτον ὅπωϲ ἄν τιϲ ἀπὸ πρώτηϲ ἡλικίαϲ ἄχρι 
γήρωϲ ἐϲχάτου φυλάξειεν ὑγιαίνοντα διελθόντεϲ ἐν τοῖϲ πρώτοιϲ ὑπο-
μνήμαϲι πέντε μεταβηϲόμεθα νῦν ἐπί τε τοὺϲ κατὰ περίϲταϲίν τινα 
πραγμάτων ἀδυνατοῦνταϲ ἐν τοῖϲ προϲήκουϲι καιροῖϲ ἐϲθίειν τε καὶ 
πίνειν καὶ γυμνάζεϲθαι καὶ τοὺϲ εὐθὺϲ ἐξ ἀρχῆϲ νοϲώδη καταϲκευὴν  
ϲώματοϲ ἔχονταϲ. ϲυντομώτεροϲ δὲ τοῦ πρόϲθεν ὁ περὶ τούτων ἐϲτὶ 
λόγοϲ, καίτοι γ', ὅϲον ἐφ' ἑαυτῷ, μακρότεροϲ ὢν διὰ τὸ προειρῆϲθαι 
τῶν πλείϲτων ὑλῶν τὰϲ δυνάμειϲ, αἷϲ εἰϲ τὴν ὑγιεινὴν πρόνοιαν χρώ-
μεθα. διά τε γὰρ τρίψεων καὶ λουτρῶν καὶ γυμναϲίων ἐδεϲμάτων τε 
καὶ πομάτων θάλψεών τε καὶ ψύξεων ἀφροδιϲίων τε χρήϲεωϲ καὶ ἀπο-
χῆϲ, εἴ τί τε τοιοῦτόν ἐϲτιν ἄλλο, τὰϲ μεταβολὰϲ τοῦ ϲώματοϲ ὁρῶ-
μεν γινομέναϲ, ὧν, ὡϲ ἔφην, εἴρηνται πρόϲθεν αἱ δυνάμειϲ. | 
  Αἱ μοχθηραὶ δὲ τῶν ϲωμάτων καταϲκευαὶ διτταὶ κατὰ γένοϲ 
εἰϲίν· ἔνιαι μὲν γὰρ αὐτῶν ὁμαλῶϲ, ἔνιαι δὲ ἀνωμάλωϲ ἔχουϲι κεκρα-
μένα τὰ ϲτοιχειώδη τε καὶ πρῶτα τοῦ ϲώματοϲ μόρια, καλούμενα δ' 
ὑπ' <Ἀριϲτοτέλουϲ> «ὁμοιομερῆ». λέγω δ' ὁμαλῶϲ μέν, ὅταν ἐπί 
τινα δυϲκραϲίαν ἐκτραπῇ πάντα ὁμοίωϲ τὰ τοῦ ϲώματοϲ μόρια, ψυ-
χρότερα τοῦ προϲήκοντοϲ ἢ θερμότερα γινόμενα ἢ ξηρότερα ἢ ὑγρό-
τερα καὶ κατὰ ϲυζυγίαν δὲ ἢ ψυχρότερα καὶ ὑγρότερα ἢ θερμότερα 
καὶ ξηρότερα ἢ θερμότερα καὶ ὑγρότερα ἢ ψυχρότερα καὶ ξηρότερα· 
ἀνωμάλωϲ δέ, ὅταν μὴ πάντωϲ ϲυνεκτραπῇ, ἀλλὰ τινὰ μὲν ᾖ θερμό-
τερα, τινὰ δὲ ψυχρότερα ἢ τὰ μὲν ξηρότερα, τὰ δὲ ὑγρότερα καὶ μὲν 
δὴ καὶ κατὰ ϲυζυγίαν τινὰ μὲν ὑγρότερα καὶ ψυχρότερα, τινὰ δὲ ξη-
ρότερα καὶ θερμότερα γινόμενα καὶ τινὰ μὲν ὑγρότερα καὶ θερμότερα, 
τινὰ δὲ ψυχρότερα καὶ ξηρότερα. καὶ μέντοι καὶ κατὰ τὴν τῶν ὀργα-
νικῶν μορίων ϲύνθεϲιν ἔνια μὲν ὁμαλῶϲ, ἔνια δὲ ἀνωμάλωϲ ϲύγκειται. 
πρῶτον μὲν οὖν ἐρῶ καὶ νῦν, ὁποῖαι καταϲκευαὶ ϲωμάτων εἰϲὶν αἱ 
νοϲωδέϲταται, καθάπερ ἔμπροϲθεν ἐδήλωϲα τὴν ὑγιεινήν. ἀλλ' αὕτη 
μὲν μία· τὸ γὰρ ἄριϲτον ἐν παντὶ γένει πράγματοϲ ἕν ἐϲτι, τὰ μο-
χθηρὰ δὲ δηλονότι πάμπολλα. διττὴ δ' ἐν αὐτοῖϲ ἐϲτιν ἡ γενικὴ δια-
φορά, καθάπερ ἀρτίωϲ εἶπον, ἐνίων μὲν ἐν ὁμοίᾳ δυϲκραϲίᾳ πάντ' | 
ἐχόντων τὰ μόρια, τινῶν δ' ἐν διαφερούϲῃ. τῶν μὲν οὖν ὁμοίαν 
ἐχόντων δυϲκραϲίαν εὔδηλον ὡϲ χείριϲτά ἐϲτι τὰ ϲφοδρὰϲ ἔχοντα ταύ-
ταϲ καὶ μάλιϲτα τὰϲ ψυχρὰϲ ἅμα καὶ ξηράϲ· τῶν δ' ἀνωμάλουϲ ἐχόν-
των καταϲκευὰϲ ϲωμάτων οὐδ' ἀριθμῆϲαι ῥᾴδιόν ἐϲτι τὰϲ ἐπαλλάξειϲ. 
ἀλλὰ κἀκεῖνα δ' ὑπαλλάξειεν ἄν τιϲ διττοῖϲ εἴδεϲιν ἢ γένεϲιν ἢ ὅπωϲ  
ἄν τιϲ ὀνομάζειν ἐθέλοι. νοϲωδέϲτατα μὲν γὰρ αὐτῶν ἐϲτιν, ὅϲα ταῖϲ 
ἐναντίαιϲ κράϲεϲι τὰ κυριώτατα τῶν μορίων ἔχει πλεονεκτούμενα, με-
τριώτερα δ', ἐν οἷϲ οὕτω διάκειται τὰ μὴ κύρια. τεθέαμαι γάρ τιναϲ 
ἤδη ἔχονταϲ κοιλίαν μὲν ψυχράν, κεφαλὴν δὲ θερμήν, ὥϲπερ ἐνίουϲ 
ἔμπαλιν ἐπὶ κεφαλῇ ψυχρᾷ θερμὴν κοιλίαν. ἐθεαϲάμην δὲ καὶ κατὰ 
ϲυμβεβηκὸϲ οὐ πρώτωϲ οὐδὲ κατὰ τὸν ἴδιον λόγον τῆϲ κράϲεωϲ ἐκ-
χολουμένην γαϲτέρα ϲυνεχῶϲ οὐκ οὖϲαν φύϲει θερμήν, ὥϲπερ γε καὶ 
ψυχομένην ἑτέραν καίτοι οὐκ οὖϲαν ψυχράν· οὕτω δὲ καὶ κεφαλὴν 
ἧπάρ τε καὶ ϲπλῆνα καὶ ἄλλο μόριον ἀπολαῦον ἐνίοτε τῆϲ ἑτέραϲ 
δυϲκραϲίαϲ ἤτοι μηθὲν αὐτὸ φύϲει βεβλαμ|μένον εἰϲ τὴν προϲήκουϲαν 
κρᾶϲιν ἢ διακείμενον ἐναντίωϲ αὐτῇ. 
  περὶ πρώτων οὖν ὁ λόγοϲ ἔϲται μοι τῶν ὁμαλὴν τὴν δυϲκραϲίαν 
ἐχόντων, ἀπὸ τῶν θερμοτέρων ἀρξαμένῳ. λέλεκται δ' ἐν τοῖϲ Περὶ 
κράϲεων ἀδύνατον εἶναι διαμένειν ἐπὶ πολὺ δυϲκραϲίαν τινὰ μίαν. 
αὐτὴ γὰρ ἑαυτῇ προϲκτᾶταί τινα ἐξ ἀνάγκηϲ ἑτέραν. διὸ καὶ τοῖϲ 
πλείϲτοιϲ τῶν ἰατρῶν τέτταρεϲ ἔδοξαν εἶναι μόναι δυϲκραϲίαι ϲύν-
θετοι· τήν τε γὰρ θερμὴν ἐξικμάζουϲαν ἀεὶ τὰϲ ὑγρότηταϲ ἐπικτᾶϲθαι 
ξηρότητα, τήν τε ψυχρὰν ἅτε οὐκ ἐκδαπανῶϲαν ὑποτρέφειν ὑγρότητα· 
κατὰ ταὐτὰ δὲ καὶ τὴν ξηρὰν ἐν μὲν τῷ χρόνῳ τῶν αὐξητικῶν ἡλι-
κιῶν ἑαυτοῦ θερμότερον ἀποφαίνειν τὸ ζῷον, ἐν δὲ τῷ τῶν παρ-
ακμαϲτικῶν ἀποξηραίνειν μὲν τὰ ϲτερεὰ μόρια τοῦ ϲώματοϲ, ἀθροίζειν 
δὲ περιττωμάτων πλῆθοϲ· ὥϲπερ γε καὶ τὴν ὑγράν, ὅταν ἅμα θερμό-
τητι ϲυμμέτρῳ ϲυϲτῇ, γίνεϲθαί ποτε κατ' ἀμφοτέραϲ τὰϲ ἀντιθέϲειϲ 
εὔκρατον. ἀμφοτέραϲ δ' ἀντιθέϲειϲ λέγω δηλονότι τὴν κατὰ τὸ θερ-
μὸν καὶ | τὸ ψυχρὸν καὶ τὴν κατὰ τὸ ξηρὸν καὶ τὸ ὑγρόν. ἔϲται δ' 
εὔκρατοϲ ἡ τοιαύτη κατὰ τὸν τῆϲ ἀκμῆϲ καιρόν, οὐχ ἥκιϲτα δὲ κἀν 
τῷ κατὰ τὴν παρακμήν, ὡϲ ἐν ἐκείνῳ πρέπει. τὴν μὲν γὰρ ἀρίϲτην 
κρᾶϲιν ἴϲχει τὸ ϲῶμα κατὰ τὴν τῶν μειρακίων ἡλικίαν, αἱ δ' ἄλλαι 
πᾶϲαι χείρουϲ ταύτηϲ εἰϲίν, ὡϲ ἐδείχθη. καὶ μέντοι καὶ τοῦτ' ἀναμε-
μνήϲθω, τῶν εἰρημένων ἕν τι ὂν καὶ αὐτό· διττῶν γὰρ οὐϲῶν ἐνεργειῶν 
κατὰ τὰ ζῷα, τὰϲ μὲν φυϲικὰϲ ἀρίϲταϲ οἱ παῖδεϲ ἔχουϲι, τὰϲ δὲ ψυ-
χικὰϲ ἡ μετὰ τοὺϲ παῖδαϲ ἡλικία μέχρι τῆϲ παρακμαϲτικῆϲ. οὐκ ἔϲτι 
δὲ ἐτῶν ἀριθμῷ περιορίϲαι ταύταϲ, καθάπερ ἔνιοι πεποιήκαϲι, πλὴν ἢ 
κατὰ τὸ πλάτοϲ. ἡβάϲκειν οὖν ἄρχονταί τινεϲ ἅμα τῷ πληρῶϲαι τὸ 
τεϲϲαρεϲκαιδέκατον ἔτοϲ, ἔνιοι δὲ μετ' ἐνιαυτὸν ἢ καὶ πλείονα χρόνον,  
ἀρχήν τε τῆϲ παρακμῆϲ ἴϲχουϲιν ἔνιοι μὲν εὐθέωϲ μετὰ τὸ τριακοϲτὸν 
ἔτοϲ, ἔνιοι δὲ μετὰ τὸ πέμπτον καὶ τριακοϲτόν. τὴν μὲν οὖν ἰϲχὺν 
ἅπαντεϲ ἄνθρωποι καθαιροῦνται μετὰ τὴν ἀκμαϲτικὴν ἡλικίαν, οὐ μὴν 
τήν γε ὑγείαν ἀπολλύουϲιν, ἀλλ' ἧττον μὲν ἐπαινετὴν ἔχου|ϲιν ἢ 
πρόϲθεν, ἔχουϲι δ' οὐ μόνον ἄχρι γήρωϲ ἀρχῆϲ, ἀλλὰ καὶ κατ' αὐτὸ 
τὸ γῆραϲ ὅλον, ὃ δὴ δοκεῖ τιϲιν εἶναι νόϲημα φυϲικόν. ὁπόταν γὰρ 
μήτ' ὀδυνῶνταί τι μήτε τινὰ τῶν ἐνεργειῶν, αἷϲ εἰϲ τὰϲ κατὰ τὸν βίον 
πράξειϲ χρώμεθα, τελέωϲ ἀπολέϲωϲιν ἢ μὴ παντάπαϲιν ἄρρωϲτον 
ἔχωϲιν, ὑγιαίνουϲιν ὑγείαν οἰκείαν γήρᾳ. μεμνῆϲθαι γὰρ δεῖ που καὶ 
τῶν περὶ τῆϲ ὑγείαϲ ἀποδεδειγμένων, ὡϲ πάμπολυ τὸ πλάτοϲ αὐτῆϲ 
ἐϲτιν. ἔϲτι δὲ καὶ τρίτη τιϲ διάθεϲιϲ ϲώματοϲ, ἣν οἱ περὶ τὸν <Ἡρό-
φιλον> «οὐδετέραν» ὀνομάζουϲι, τοῖϲ τε ἐκ πυρετῶν χαλεπῶν διαϲω-
θεῖϲιν ὑπάρχουϲα κατ' αὐτὸν τὸν τῆϲ ἀναλήψεωϲ χρόνον καὶ τῇ τοῦ 
γήρωϲ ἡλικίᾳ. 〈καὶ〉 τὸ μὲν ἔξω νόϲου τοῖϲ γέρουϲιν εἶναι πάντωϲ ὑπάρ-
ξει, τὸ δὲ τὰϲ ἐνεργείαϲ ἰϲχυρὰϲ ἔχειν ὁμοίωϲ τοῖϲ ἀκμάζουϲιν οὐχ ὑπάρ-
χει. ἀλλ' ἐάν, εἰϲ ὅϲον γέροντι χρεία βλέπειν τε καὶ ἀκούειν καὶ βα-
δίζειν καὶ τἄλλα πράττειν δύναϲθαι, μηδὲν ἐλλίπῃ τὸ ϲῶμα, καὶ τοῦτ' 
ἄν τιϲ εἰκότωϲ ὀνομάζοι γέροντοϲ ὑγείαν, ὅλον τοῦτο λέγων ὑγείαν 
γέροντοϲ, οὐχ ἁπλῶϲ ὑγείαν. ἐκείνη μὲν | γὰρ ἄμεμπτόϲ ἐϲτι διὰ τὴν 
τῶν ἐνεργειῶν ἀρετήν, μεμπτὴ δ' ἡ τῶν γερόντων· ἔχουϲα γὰρ ἁπά-
ϲαϲ τὰϲ ἐνεργείαϲ οὐδεμίαν ἐρρωμένην ἔχει. καὶ δὴ καὶ τὸ γηροκο-
μικὸν ὀνομαζόμενον μέροϲ τῆϲ ἰατρικῆϲ ϲκοπὸν ἔχει τὴν γεροντικὴν 
ὑγείαν εἰϲ ὅϲον οἷόν τε διαφυλάττειν. ὅϲα δὲ ϲώματα νοϲώδη κατα-
ϲκευὴν ἔϲχηκεν εὐθὺϲ ἐν τῇ πρώτῃ γενέϲει, ταῦτα τὴν ἀρχὴν μὲν οὐδ' 
ἀφικνεῖταί ποτε εἰϲ γῆραϲ, εἰ δ' ἀφίκοιτο, πάντωϲ ἕν γέ τι νόϲημα 
χρόνιον ἴϲχει. προὐθέμεθα δ' ἐν τῷ νῦν λόγῳ περὶ τῶν μοχθηρὰν 
ἐχόντων καταϲκευὴν διελθεῖν ϲκοποῦντεϲ, ὅπωϲ ἄν τιϲ αὐτὰ φυλάττοι 
κατὰ τὸ πλεῖϲτον ὑγιαίνοντα. 
  Τὴν ἀρχὴν οὖν ἀπὸ τῶν ὁμαλὴν ἐχόντων τὴν δυϲκραϲίαν ἐν 
ἅπαϲι τοῖϲ μέρεϲι τοῦ ϲώματοϲ ποιηϲάμενοι λέγωμεν ἤδη περὶ τῆϲ 
θερμοτέραϲ κράϲεωϲ, οὐ μὴν ἐν τῇ καθ' ὑγρότητα καὶ ξηρότητα ϲυμ-
μετρίᾳ μεμπτῆϲ. εὐθὺϲ μὲν οὖν ἀπ' ἀρχῆϲ ἡ τοιαύτη φύϲιϲ τοῦ ϲώ-
ματοϲ ὑγιεινοτέρα φαίνεται τῆϲ κατ' ἀμφοτέραϲ τὰϲ ἀντιθέϲειϲ δυϲ-
κράτου· λέγω δ' ἀμφοτέραϲ τῆϲ τε κατὰ θερμότητα | καὶ ψυχρότητα 
καὶ τῆϲ καθ' ὑγρότητα καὶ ξηρότητα. καὶ τούϲ τε ὀδόνταϲ φύϲει θᾶτ- 
τον καὶ φθέγξεται διηρθρωμένην φωνὴν καὶ βαδιεῖται θᾶττον αὐξη-
θήϲεταί τε κατὰ τὴν ἀναλογίαν ἑκάϲτοτε τῶν ἐτῶν. ἐπειδὰν δὲ τὴν 
τῶν μειρακίων ἡλικίαν διεξέλθῃ, τὸ μεταξὺ πᾶν ἄχρι τῆϲ παρακμῆϲ 
ϲαφοῦϲ πλέον ἤδη φανεῖται θερμόν, ὡϲ τοῖϲ ἀπὸ ξανθῆϲ χολῆϲ νοϲή-
μαϲί τε καὶ ϲυμπτώμαϲιν εὐάλωτον ὑπάρχειν. ἡ γάρ τοι πολλὴ θερ-
μότηϲ ἐκδαπανῶϲα τὴν ὑγρότητα ξηροτέραν ἐργάζεται τὴν κρᾶϲιν. 
οὔϲηϲ δὲ τῆϲ τῶν ἀκμαζόντων ἡλικίαϲ θερμῆϲ ἡ ϲυζυγία τῶν κράϲεων 
αὐτῶν ἔϲται θερμή τε ἅμα καὶ ξηρά· χολὴ δὲ ἐν ταῖϲ τοιαύταιϲ κρά-
ϲεϲιν ἡ ὠχρά τε καὶ ξανθὴ πλεονάζει. τοὺϲ οὖν οὕτω πεφυκόταϲ ἄχρι 
μὲν τῆϲ τῶν μειρακίων ἡλικίαϲ ὁμοίωϲ χρὴ τοῖϲ ἄριϲτα πεφυκόϲι διαι-
τᾶν, ὑπὲρ ὧν εἴρηται κατὰ τὸν ἔμπροϲθεν λόγον· ἐπειδὰν δὲ τέλειον 
αὐτῶν ᾖ τὸ ϲῶμα, διαϲκέψαϲθαι προϲήκει, πότερον ὑπέρχεται τὸ πε-
ριττὸν τῆϲ χολῆϲ αὐτοῖϲ ἅμα τοῖϲ διαχωρήμαϲιν ἢ πρὸϲ τὴν ἄνω κοι-
λίαν ὁρμᾷ. κάτω μὲν ὑπιόντοϲ αὐτοῦ πρόδηλον, ὡϲ οὐδὲν χρὴ | περι-
εργάζεϲθαι, πρὸϲ δὲ τὴν ἄνω γαϲτέρα φερομένου, δι' ἐμέτων ἐκκε-
νοῦν, μακρὰ χαίρειν εἰπόνταϲ ἐκείνοιϲ τῶν φιλοϲόφων, ὅϲοι κωλύουϲι 
μετὰ τὰ γυμνάϲια πρὸ τροφῆϲ ἀφ' ὕδατοϲ χλιαροῦ ἐμεῖν. οἴνῳ γὰρ 
οὐδ' ἐγὼ ϲυμβουλεύω τηνικαῦτα χρῆϲθαι, πλὴν εἰ δυϲχερῶϲ ἐμοῖεν 
ἀφ' ὕδατοϲ. εἰϲὶ γὰρ καὶ τοιαῦται φύϲειϲ ϲωμάτων, αἷϲ ϲυγχωρητέον 
οἴνου γλυκέοϲ προϲφέρεϲθαι προπίνονταϲ αὐτοῦ τὸ ὕδωρ. ἔτι δὲ καὶ 
μᾶλλον, ὅταν ἡ κρᾶϲιϲ ἐξ ἀρχῆϲ ᾖ θερμοτέρα τε καὶ ξηροτέρα, πρὸϲ 
τοὺϲ ἐμέτουϲ ἔρχεϲθαι· καὶ γὰρ καὶ μᾶλλόν εἰϲιν οὗτοι χολώδειϲ ἐπὶ 
τῆϲ ἀκμαϲτικῆϲ ἡλικίαϲ. καὶ δὴ καὶ γυμνάζεϲθαι βέλτιον αὐτούϲ, οὐκ 
ὀξὺ καὶ ϲύντονον γυμνάϲιον, ἀλλὰ ϲχολαιότερόν τε καὶ μαλακώτερον· 
εἰϲὶ γὰρ δὴ καὶ ἰϲχνότεροι πάντωϲ οἱ τοιοῦτοι. ϲυμπεφώνηται δὲ καὶ 
τοῖϲ γυμναϲταῖϲ ἅπαϲι, λεπτύνειν μὲν τὰ ὀξέα γυμνάϲια, ϲαρκοῦν δὲ 
τὰ βραδέα. τινὲϲ δὲ τῶν ϲφόδρα θερμῶν τὴν κρᾶϲιν οὐδ' ὅλωϲ χρῄ-
ζουϲι γυμναϲίων, ἀλλ' ἀρκεῖ περίπατόϲ τε καὶ λουτρὸν αὐτοῖϲ, | ἀνα-
τριψαμένοιϲ ἐλαίῳ μαλακαῖϲ τρίψεϲι. δριμὺ γὰρ καὶ δακνῶδεϲ καὶ 
θερμὸν τὸ διαπνεόμενον ἀπ' αὐτῶν ἐϲτιν, οὐκ ἀτμῶδεϲ οὐδ' ἡδὺ καὶ 
ἄδηκτον. οὗτοι δὲ καὶ τοῖϲ μετὰ τροφὴν λουτροῖϲ χαίρουϲι. καί τινεϲ 
αὐτῶν ἄπιϲτον ὅπωϲ ἐπαχύνθηϲαν ἐπὶ τῇ τοιαύτῃ διαίτῃ. παλαιὸϲ δὲ 
οἶνοϲ ἐναντίοϲ αὐτοῖϲ ἐϲτι, οἰκεῖοϲ δὲ ὁ λευκὸϲ καὶ λεπτόϲ. ἐπιβλέ-
πειν δὲ ἐπὶ πάντων τῶν μετὰ τροφὴν λουομένων, μή πωϲ κατὰ τὸ 
δεξιὸν ὑποχόνδριον, ἔνθα κεῖται τὸ ἧπαρ, αἰϲθάνονταί τινοϲ ἀλγήμα- 
τοϲ ἢ βάρουϲ ἢ τάϲεωϲ. αἱ γὰρ τοιαῦται καταϲκευαὶ τῶν ϲωμάτων 
ἡπατικαῖϲ ἁλίϲκονται νόϲοιϲ, ἐὰν ἐδηδοκότεϲ λούωνται. κἂν αἴϲθωνται 
δέ ποτε τοιούτου τινὸϲ ϲυμπτώματοϲ, αὐτίκα διδόναι τι τῶν ἐκφρατ-
τόντων τὸ ἧπαρ ἀπέχειν τε καὶ τῶν παχυχύμων ἐδεϲμάτων καὶ μά-
λιϲθ' ὅϲα γλίϲχρα. λέλεκται δὲ περὶ αὐτῶν ἐπὶ πλέον ἔν τε τοῖϲ τρι-
ϲὶν ὑπομνήμαϲιν, ἃ Περὶ τῶν ἐν ταῖϲ τροφαῖϲ δυνάμεων ἔγραψα, καὶ 
τῷ Περὶ τῆϲ εὐχύμου τε καὶ κακοχύμου διαίτηϲ ἔτι τε κἀν τῷ Περὶ 
τῆϲ λεπτυνούϲηϲ. | καὶ γὰρ οὖν κεχρῆϲθαι 〈ἐν〉 τοῖϲ ἀλγήμαϲι τοῖϲ 
καθ' ἧπαρ ἀναγκαῖόν ἐϲτι λεπτυνούϲῃ διαίτῃ, μέχριπερ ἂν αὐτοῖϲ 
ἀνώδυνόν τε καὶ κοῦφον γένηται πᾶν τὸ δεξιὸν ὑποχόνδριον. ἀγα-
θὸν δὲ καὶ τῆϲ κόμηϲ τοῦ ἀψινθίου τὸ ἀπόβρεγμα προϲφέρεϲθαι καὶ 
τὸ διὰ ταύτηϲ τε καὶ ἀνίϲου καὶ πικρῶν ἀμυγδάλων ϲυντιθέμενον, ὃ 
δι' ὀξυμέλιτοϲ ἄμεινον πίνειν ἐν τῷ μέϲῳ χρόνῳ τῆϲ τε ἐκ τῶν 
ὕπνων ἀναϲτάϲεωϲ καὶ τοῦ λουτροῦ. προκατειργαϲμένων τε γὰρ τῶν 
ἀναδεδομένων εἰϲ ἧπαρ ἐκ τῆϲ γαϲτρὸϲ ἄμεινον προϲφέρεϲθαι τὰ τοι-
αῦτα, τῇ τε ἐξ αὐτῶν ἐνεργείᾳ χρόνον τινὰ δίδοϲθαι πρὸ τῆϲ τῶν 
ϲιτίων προϲφορᾶϲ. ἀγαθὸν δὲ καὶ τὸ διὰ τῆϲ καλαμίνθου φάρμακον, 
οὗ τὴν ϲύνθεϲιν ἐν τῷ τετάρτῳ τῶνδε τῶν ὑπομνημάτων ἔγραψα. 
ἀλλ' ἐπί γε τῶν χολωδῶν κράϲεων προϲήκει φυλάττεϲθαι τὴν ϲυνεχῆ 
τοῦδε χρῆϲιν. καὶ μέντοι καὶ ὁπότε τιϲ αὐτῷ χρῆται τῆϲ καθ' ἧπαρ 
ἐκφράξεωϲ ἕνεκεν, ἄμεινόν ἐϲτι δι' ὀξυμέλιτοϲ πίνειν. τὸ δὲ τῶν τρο-
φῶν εἶδοϲ, εἰ μὲν ὑπαλλάττειν ἐπὶ τὸ βέλτιον ἐθέλοιϲ τὴν κρᾶϲιν τῶν 
οὕτωϲ ἐχόντων, ἐναντίον ἔϲτω τῇ δυϲκραϲίᾳ. | κατὰ βραχὺ δὲ γίνεται 
τοῦτο χωρὶϲ βλάβηϲ ἐπιϲτατοῦντοϲ μὲν ἰατροῦ, ϲχολὴν δ' ἄγοντοϲ αὐτῷ 
τοῦ βοηθουμένου τοϲαύτην, ὡϲ ἅπαντα ποιεῖν ἐν τῷ προϲήκοντι καιρῷ. 
  πράττοντι δὲ ἀνθρώπῳ τὰ πολιτικὰ καὶ πολλαῖϲ ἀϲχολίαιϲ δουλεύοντι 
κάλλιόν ἐϲτι μηδ' ἐπιχειρεῖν ὑπαλλάττειν τὴν κρᾶϲιν, ἀλλὰ τὰϲ οἰκείαϲ αὐτῇ 
τροφὰϲ δοτέον. οἰκεῖαι δ' εἰϲὶν αἱ μὲν ὑγραὶ ταῖϲ ὑγραῖϲ, αἱ δὲ ξηραὶ ταῖϲ 
ξηραῖϲ. ἡ γάρ τοι θρέψιϲ ὁμοιουμένου γίνεται τοῦ θρέψοντοϲ ἐδέϲματοϲ 
τῷ τρεφομένῳ ϲώματι· θᾶττον δὲ ὁμοιοῦται τὰ μὲν ξηρὰ τοῖϲ ξηροῖϲ, 
τὰ δ' ὑγρὰ τοῖϲ ὑγροῖϲ. ἐπὶ δὲ τῶν ὁμαλὴν τὴν κρᾶϲιν ἐχόντων, ὅϲῳ-
περ ἂν ἥδιον ᾖ τὸ βρῶμα, τοϲούτῳ τροφιμώτερον γίνεται· τῶν δ' 
ἀνώμαλον τὴν κρᾶϲιν ἐχόντων ϲώματοϲ, ὡϲ ἄλλην μὲν εἶναι τὴν τοῦ 
ἥπατοϲ, ἄλλην δὲ τὴν τῆϲ γαϲτρὸϲ ἤ τινοϲ τῶν καθ' ἧπαρ, ἕτερον  
μέν ἐϲτι τὸ κατὰ τὴν προϲφορὰν ἥδιον, ἕτερον δὲ τὸ καθ' ἕκαϲτον 
μόριον οἰκεῖον. ἐπεὶ δὲ τὸ καθ' ἕκαϲτον οἰκεῖον ἐδείχθη διττόν, ἕτε-
ρον μὲν τὸ κατὰ τὰϲ ἁπλᾶϲ ποιότηταϲ, | ἕτερον δὲ τὸ κατὰ τὴν ὅλην 
οὐϲίαν, ἡ μὲν οὖν κατὰ τὰϲ ἁπλᾶϲ ποιότηταϲ οἰκειότηϲ ὁποία τίϲ 
ἐϲτιν ὀλίγῳ πρόϲθεν εἴρηται μεταβάλλειν τε βουλομένοιϲ αὐτὴν ἐπὶ 
ϲχολῆϲ ὑπηρετεῖν τε ἀναγκαζομένοιϲ ἐν ἀϲχολίᾳ, ἡ δὲ κατὰ τὴν ὅλην 
οὐϲίαν τῇ πείρᾳ μόνῃ γινώϲκεται. μεγίϲτην οὖν δύναμιν εἰϲ τὴν τῶν 
ἐϲθιομένων τε καὶ πινομένων κατεργαϲίαν οὐ κατὰ τὴν γαϲτέρα μόνον, 
ἀλλὰ καὶ κατὰ ϲύμπαν τὸ ϲῶμα καὶ τὸ ἧπαρ ἡ κατὰ τὴν ὅλην οὐϲίαν 
οἰκειότηϲ ἔχει, δι' ἣν αἱ τροφαὶ τοῖϲ ζῴοιϲ ὑπηλλαγμέναι τε καὶ πολὺ 
διαφέρουϲαι ταῖϲ ἰδέαιϲ εἰϲὶν οὐδὲν ὅμοιον ἐχούϲηϲ τῆϲ ἐκ τῶν ἀχύ-
ρων τε καὶ πόαϲ τῇ ἐξ ὀϲτῶν τε καὶ ϲαρκῶν ἢ τῆϲ ἐξ ἄρτων τῇ ἐκ 
κωνείου τε καὶ ἑλλεβόρου· καὶ γὰρ ταῦτα ζῴοιϲ τιϲίν εἰϲι τροφαί. 
γίνονται δὲ καὶ κατὰ τὰϲ ποιότηταϲ οἰκειότητεϲ, εἰ μὲν φυλάττειν 
ἐθέλοιϲ τὰϲ κράϲειϲ, ταῖϲ μὲν ὑγραῖϲ τῶν ὑγραινόντων ἐδεϲμάτων ἁρ-
μοττόντων, ταῖϲ δὲ ξηραῖϲ τῶν ξηραινόντων, εἰ δὲ ὑπαλλάττειν, τῶν 
ἐναντίων. 
  ἐπὶ δὲ τῆϲ κατὰ τὸ θερμόν τε καὶ ψυχρὸν | εἰϲ δυϲκραϲίαν ἐκ-
τροπῆϲ ἡ τῶν ἐναντίων προϲφορὰ διαπαντὸϲ ἁρμόττει. δραϲτικώταται 
γάρ εἰϲι καὶ ὡϲ ἂν εἴποι τιϲ δυναϲτικώτεραι τῶν καθ' ὑγρότητα καὶ 
ξηρότητα δυϲκραϲιῶν αἱ τοιαῦται· ῥᾳδίωϲ γὰρ ὑπὸ τῶν ὁμοίων τρο-
φῶν εἰϲ νοϲώδη διάθεϲιν ἀφικνοῦνται. ξηρότερον δ' ἐργαϲάμενοϲ 
ὁτιοῦν τῶν μορίων οὐδέν τι βλάψειϲ ϲαφέϲ, ὥϲπερ οὐδ' εἰ φυλάττοιϲ 
ὑγρότερον. ἐναργέϲτερον δέ ϲοι τεκμήριον αἱ ἡλικίαι γινέϲθωϲαν, αἱ 
μὲν ἀπὸ τῆϲ πρώτηϲ γενέϲεωϲ ἄχρι τῆϲ τῶν μειρακίων ὑγροτάτην 
ἔχουϲαι τὴν ϲάρκα, ξηρὰν δὲ ἱκανῶϲ αἱ πρεϲβύτεραι. μεμνῆϲθαι δ' ἐν 
τῷ τοιούτῳ λόγῳ χρὴ τῶν εἰρημένων ἐν τοῖϲ Περὶ κράϲεων, ὅπωϲ 
μή τιϲ ὑπολάβῃ τοὺϲ ὑπὸ περιττῶν ὑγρῶν βαρυνομένουϲ ὑγρὰν ἔχειν 
τὴν κρᾶϲιν, ὃ καὶ τοὺϲ οἰηθένταϲ ὑγρὸν καὶ ψυχρὸν εἶναι τὸ γῆραϲ 
ἐξηπάτηϲεν. οὐ γὰρ αὐτὰ τὰ μόρια τοῖϲ γέρουϲιν ὑγρότερα ταῖϲ κρά-
ϲεϲίν ἐϲτιν, ἀλλ' αἱ μεταξὺ τῶν ϲωμάτων χῶραι τῆϲ περιττῆϲ ὑγρό-
τητοϲ ἐμπίπλανται γερόντων τε καὶ νοϲούντων νόϲουϲ ὑγράϲ. | ὁποῖον 
δέ τι τὸ ξηρὸν νόϲημά ἐϲτιν, ἐπιϲτημονικὴν γνῶϲιν ἕξειϲ τὸ γεγραμ-
μένον μοι Περὶ μαραϲμοῦ βιβλίον ἐπιμελῶϲ ἀναγνούϲ, οὐχ ἅπαξ ἢ δὶϲ 
οὐδὲ παρατρέχων, ἀλλ' ἐφιϲτάμενόϲ τε καὶ προϲέχων τὸν νοῦν ἑκάϲτῳ  
τῶν λεγομένων. προγεγυμνάϲθαι δὲ χρὴ τὸν μέλλοντα καλῶϲ ἀναλέ-
ξαϲθαι ταῦτα τῷ δευτέρῳ Περὶ κράϲεων ὑπομνήματι, καθ' ὃ δέδεικται 
τοῦ γέροντοϲ ἡ κρᾶϲιϲ εἶναι ξηρά. τὸ δὲ προκείμενον ἐν τῷ νῦν 
λόγῳ ϲῶμα θερμότερον τοῦ δέοντοϲ, ἐὰν μὲν ἐν τῇ πρώτῃ ϲυϲτάϲει 
μέϲον ὑγρότητόϲ τε καὶ ξηρότητοϲ ᾖ, πάντωϲ τοῦτο κατὰ τὴν ἀκμα-
ϲτικὴν ἡλικίαν γίνεται ξηρόν, ἔτι δὲ μᾶλλόν τε καὶ θᾶττον, εἰ καὶ 
φύϲει ξηρότερον εἴη. καὶ δὴ καὶ γηράϲει τοῦτο θᾶττον, ὅϲῳ καὶ θᾶτ-
τον εἰϲ ἀκμὴν ἀφίκοιτο. πάντων γὰρ ἐν τῇ παρακμῇ ξηραινομένων 
εὔλογόν ἐϲτι τὸ φύϲει ξηρότερον εἰϲ τὴν τῆϲ γεροντικῆϲ ἀμετρίαϲ 
ξηρότητα ἀφικνεῖϲθαι θᾶττον. δέονται τοίνυν οὗτοι μάλιϲτα κατὰ τὴν 
ἀκμαϲτικὴν ἡλικίαν ὑγρᾶϲ διαίτηϲ, ἧϲ τὸν τύπον ἀρτίωϲ ὑπέγραψα, 
διά τε τῶν ὑγραι|νόντων ἐδεϲμάτων καὶ λουτρῶν ἀποχῆϲ τε γυμνα-
ϲίων ϲυντόνων καὶ πολλῶν γινομένηϲ, ὥϲτε θέρουϲ ὥρᾳ καὶ θᾶττον 
λούεϲθαι καὶ μετὰ τροφὴν αὖθιϲ. ὀνίνηϲι δὲ τούτουϲ καὶ ἡ τοῦ ψυ-
χροῦ πόϲιϲ. ἐναντιώτατα δὲ ταῖϲ ξηραῖϲ κράϲεϲίν εἰϲιν ἀφροδίϲια. 
φείδεϲθαι δὲ χρὴ μάλιϲτα αὐτοὺϲ ἐγκαύϲεων τε καὶ κόπων καὶ φρον-
τίδων καὶ ἀγρυπνιῶν καὶ κινήϲεων ἁπαϲῶν ὀξειῶν. καὶ οἱ θυμοὶ δὲ 
μάλιϲτα τὰϲ χολώδειϲ φύϲειϲ ἐκπυροῦντεϲ ὀξεῖϲ γεννῶϲι πυρετούϲ. 
  ἅπερ οὖν ἐπῄνηται διαιτήματα τοῖϲ θερμοῖϲ τὴν κρᾶϲιν ἐπὶ τῆϲ 
ἀκμῆϲ, κἂν ϲύμμετρον ἐξ ἀρχῆϲ ἔχωϲιν τὴν ὑγρότητα, ταῦτα μᾶλλον 
ἁρμόττει τοῖϲ φύϲει θερμοῖϲ τε καὶ ξηροῖϲ. εὔδηλον δ', ὅτι τὴν ποϲό-
τητα τῆϲ ὑπεροχῆϲ τοῦ κρατοῦντοϲ ϲτοιχείου ϲκεπτέον ἐν τοῖϲ μά-
λιϲτα. τοϲοῦτον γὰρ ἐπιτείνειν τε καὶ ἐκλύειν ἢ αὐξάνειν χρὴ τὸ τῆϲ 
διαίτηϲ εἶδοϲ, ὅϲον ὑπὲρ τὸ κατὰ φύϲιν ηὔξηταί τε καὶ μεμείωται τὰ 
τῆϲ κράϲεωϲ ϲτοιχεῖα. διὸ καὶ τοὺϲ ὑγροτέρουϲ τε καὶ φύϲει θερμο-
τέρουϲ, εἰ μὲν ὑπαλλάττειν αὐτῶν ἐθέλοιϲ τὴν κρᾶϲιν ἐπὶ τὸ ψυχρό-
τερόν τε καὶ | ξηρότερον εἶδοϲ, χρὴ διὰ τῆϲ ἐναντίαϲ διαίτηϲ ἄγειν, εἰ 
δὲ φυλάττειν, διὰ τῶν ὁμοίων. αἱ δὲ τοιαῦται φύϲειϲ ἐν τῇ τῶν παί-
δων ἡλικίᾳ ῥευματικοῖϲ τε καὶ πληθωρικοῖϲ ἁλίϲκονται νοϲήμαϲι, καὶ 
πρὸϲ τούτοιϲ γε ϲηπεδονώδεϲι· δέονται τοίνυν γυμναϲίων πλειόνων 
ἀκριβοῦϲ τε τῆϲ ἐν τῇ γαϲτρὶ πέψεωϲ· ὅϲα γὰρ ἐν ταύτῃ διαφθείρε-
ται, νοϲημάτων ϲηπεδονωδῶν ὑπόθεϲιϲ γίνεται παντὶ τῷ ϲώματι. διὸ 
καὶ πρὸ τροφῆϲ δὶϲ καὶ τρὶϲ οὗτοι λουϲάμενοι καὶ τοῖϲ αὐτοφυέϲι θερ- 
μοῖϲ ὕδαϲι χρώμενοι μάλιϲτα ὠφελοῦνται. ϲκοπὸϲ γὰρ ἐπ' αὐτῶν ἐϲτιν 
αὐτὰ μὲν τὰ μόρια τοῦ ζῴου φυλάττειν ὑγρά, κοινὸν ὂν τοῦτο πάϲηϲ 
κράϲεωϲ, εἴ γε καὶ τοὐναντίον αὐτῷ θᾶττον ἐπὶ τὸ γῆραϲ ἄγει τὰ 
ϲώματα τῶν ζῴων ἁπάντων αὐτοῦ τε τοῦ θνητὸν εἶναι τὸ γεννητὸν 
ϲῶμα τὴν αἰτίαν ἔχει· ὡϲ, εἴγε δυνατὸν ἦν ἀεὶ διαφυλάττειν ὑγρὰν 
τὴν κρᾶϲιν τοῦ ϲώματοϲ, ὁ τοῦ ϲοφιϲτοῦ λόγοϲ, ὃν ἐν ἀρχῇ διῆλθον, 
ἀθάνατον ἐπαγγελλομένου ποιήϲειν τὸν αὐτῷ πειθόμενον, ἀληθὴϲ ἦν. 
ἀλλ' ἐπεὶ τὴν φυϲικὴν ὁδὸν τὴν ἐπὶ τὸ ξηραίνεϲθαι τὸ ϲῶμα φυγεῖν | 
οὐκ ἔϲτιν, ὡϲ ἐδείχθη, διὰ τοῦτο γηρᾶν ἀναγκαῖον ἡμῖν ἐϲτι καὶ φθεί-
ρεϲθαι, πολυχρονιώτατοϲ δ' ἂν ὁ ἥκιϲτα ξηραινόμενοϲ γένοιτο. τῆϲ δ' 
ὑγρᾶϲ διαίτηϲ περιττώματά τε καὶ πλῆθοϲ χυμῶν γεννώϲηϲ χαλεπὸν 
γίνεται κρατῆϲαι τῆϲ ϲυμμετρίαϲ, ὡϲ μήτε νόϲοιϲ ἁλίϲκεϲθαι μήτε τα-
χέωϲ γηρᾶν. ὅϲον δ' οὖν ἐπὶ τῇ κράϲει, πολυχρονιώτατοι πάντων τ' 
εἰϲὶν οἱ ὑγρότατοι καὶ μέντοι καὶ ὑγιαίνουϲιν, ἐπειδὰν κρατυνθῇ τὸ 
ϲῶμα, τῶν ἄλλων μᾶλλον, ὥϲπερ καὶ ἰϲχυρότεροι μέχρι γήρωϲ ἐϲχάτου 
τῶν τὴν αὐτὴν ἡλικίαν ἐχόντων εἰϲί. καὶ κατὰ τοῦτο ἐπῄνηται ϲχε-
δὸν ὑπὸ πάντων ἰατρῶν τε καὶ φιλοϲόφων, ὅϲοι τὰ ϲτοιχεῖα τοῦ ϲώ-
ματοϲ ἀκριβῶϲ ἔγνωϲαν, ἡ κρᾶϲιϲ αὕτη· καὶ μέντοι καὶ διὰ τοῦτο μόνη 
τιϲὶν ἔδοξε κατὰ φύϲιν εἶναι. κρείττων γὰρ ἐν τῷ χρόνῳ τῶν ἄλλων 
γίνεται τό γε κατ' ἀρχὰϲ οὖϲα χείρων. ὥϲτε καὶ τὸν ἐπιϲτατοῦντα 
τῷ τοιούτῳ ϲώματι τῶν ἀπορροιῶν αὐτοῦ προνοεῖϲθαι χρὴ διά τε 
γυμναϲίων, ὡϲ ἔφην, καὶ λουτρῶν | πρὸ τροφῆϲ πλεόνων ἐκκρίϲεώϲ τε 
τῶν δι' οὔρων καὶ γαϲτρὸϲ γινομένων. οὐδὲν δὲ κωλύει καὶ ἀπο-
φλεγματιϲμοῖϲ ποτε χρῆϲθαι καὶ καθάρϲεϲιν εὐχύμοιϲ τε πρὸ πάντων 
ἐδέϲμαϲιν οἴνων τε πόϲει τῶν οὔρηϲιν κινούντων. 
  Περὶ μὲν οὖν τῶν θερμῶν κράϲεων αὐτάρκωϲ εἴρηται· περὶ 
δὲ τῶν ψυχρῶν ἐφεξῆϲ ἂν εἴη λεκτέον. εἰϲὶ δὲ καὶ τούτων αἱ μέγι-
ϲται διαφοραὶ τρεῖϲ· ἤτοι γὰρ εὔκρατοι κατὰ τὴν ἑτέραν ἀντίθεϲίν 
εἰϲιν, ὡϲ μηδὲν μᾶλλον ὑγροὺϲ ἢ ξηροὺϲ ὑπάρχειν, ἢ τὸ ὑγρὸν ἢ τὸ 
ξηρὸν ἐν αὐτοῖϲ ἐπικρατεῖ. χειρίϲτη δ' εἰκότωϲ ἐϲτὶν ἡ ξηρὰ κρᾶϲιϲ· 
ὃ γὰρ ἐν τῷ χρόνῳ τοῖϲ γηρῶϲι γίνεται, τοῦτ' εὐθὺϲ ἐξ ἀρχῆϲ ὑπάρ-
χει τούτοιϲ. ὑγραίνειν τε οὖν αὐτοὺϲ χρὴ καὶ θερμαίνειν. ἔϲται δὲ 
τοῦτο γυμναϲίοιϲ ϲυμμέτροιϲ καὶ τροφαῖϲ ὑγραῖϲ τε καὶ θερμαῖϲ οἴνου 
τε πόϲει τῶν θερμοτέρων ὕπνοιϲ τε πλείοϲι προνοουμένων ἡμῶν. 
ὅπωϲ τὰ καθ' ἑκάϲτην ἡμέραν ἐν τῷ ϲώματι γεννώμενα περιττώματα 
τῆϲ τε τροφῆϲ καὶ τοῦ πόματοϲ ἐκκενῶται πάντα. περὶ δὲ τῶν ἀφρο|- 
διϲίων εἴρηται μὲν καὶ πρόϲθεν, ὡϲ ἅπανταϲ μὲν τοὺϲ ξηροτέρουϲ τῇ 
κράϲει βλάπτει, νυνὶ δ', ὅτι τούτων αὐτῶν μάλιϲτα τοὺϲ πρὸϲ τῇ ξη-
ρότητι καὶ ψυχρούϲ. ἀβλαβῆ γὰρ ἀφροδίϲια μόνοιϲ τοῖϲ ὑγροῖϲ καὶ 
θερμοῖϲ ἐϲτι καὶ ὅϲοι φύϲει πολύϲπερμοι, περὶ ὧν ἐν ταῖϲ ἀνωμάλοιϲ 
κράϲεϲιν αὐτίκα λεχθήϲεται. μοχθηραὶ δὲ καὶ αἱ μεθ' ὑγρότητοϲ ψυχραὶ 
κράϲειϲ εἰϲὶ καὶ μάλιϲτα αὗται τοῖϲ ῥευματικοῖϲ ἁλίϲκονται νοϲήμαϲιν, 
ὀνίνηϲι δ' αὐτὰϲ ἀλουϲία τε καὶ γυμνάϲια καὶ δίαιτα λεπτοτέρα καὶ 
χρίϲματα μετρίωϲ θερμαίνοντα, περὶ ὧν τῆϲ ἰδέαϲ ἔμπροϲθεν εἴρηται 
κατὰ τὸν περὶ τῶν κόπων λόγον. ὅϲοι δὲ ψυχρότεροι μέν εἰϲι φύϲει, 
ϲυμμέτρωϲ δ' ἔχουϲι τῆϲ κατὰ τὸ ξηρόν τε καὶ ὑγρὸν κράϲεωϲ, ἧττον 
οὗτοι τῶν κατὰ τοῦτο δυϲκράτων εἰϲὶ μοχθηροὶ πρὸϲ ὑγείαν τε καὶ 
ῥώμην ϲώματοϲ. ἐπεγείρειν τε οὖν αὐτῶν χρὴ καὶ ῥωννύναι τὴν θερ-
μαϲίαν, ἐν δὲ τῇ καθ' ὑγρότητα καὶ ξηρότητα τῆϲ ὅληϲ διαίτηϲ ἰδέᾳ 
τὸ μέϲον ἐκλέγεϲθαι. ταῦτά ϲοι ϲύμπαντα περὶ τῶν ὁμα|λὴν τὴν δυϲ-
κραϲίαν ἐχόντων εἴρηται, τουτέϲτιν ὁμοίωϲ ἅπαντα μόρια πρὸϲ τὸ 
θερμότερον ἢ ψυχρότερον ἢ ὑγρότερον ἢ ξηρότερον ἐκτετραμμένα. 
  Περὶ δὲ τῶν ἀνώμαλον ἐχόντων τὴν καταϲκευὴν τοῦ ϲώματοϲ 
οὐκ ἐγχωρεῖ διὰ βραχέων εἰπεῖν, ἐπειδὴ πολλαὶ τῶν τοιούτων ὑπαλ-
λάξειϲ εἰϲὶν ἄλλων ἄλλο μόριον ἐχόντων δύϲκρατον. ἀλλὰ κἂν δύο 
μόρια ἔχωϲί τινεϲ δύϲκρατα, ὑπαλλάξειϲ καὶ τούτων γίνονται πολλαί. 
καὶ διὰ τοῦτο πρότερον εἰπόντεϲ, ὅϲα τῷ τε τὴν ἄμεμπτον ἔχοντι 
καταϲκευήν, βιοῦντι δὲ βίον δουλικὸν ἢ περιϲπαϲτικὸν ἢ ὅπωϲ ἄν τιϲ 
ὀνομάζειν ἐθέλοι ποιητέον ἐϲτίν, καὶ μετὰ ταῦτα, ὅϲα τοῖϲ ὁμαλὴν 
τὴν δυϲκραϲίαν ἐν ὁμοίῳ βίῳ, μεταβηϲόμεθα τηνικαῦτα πρὸϲ τοὺϲ 
ἀνώμαλον ἔχονταϲ ἐν τοῖϲ τοῦ ϲώματοϲ μέρεϲι τὴν καταϲκευήν. ἄμεμ-
πτον δὲ καταϲκευὴν ϲώματοϲ, ὡϲ πολλάκιϲ εἴρηται, κατὰ πλάτοϲ νοη-
τέον ἐϲτίν, ὥϲπερ καὶ αὐτὴν τὴν ὑγείαν. οὔτε γὰρ ὑγιαίνειν τιϲ ἡμῶν 
〈ἂν〉 δόξειε τήν γ' ἀκριβῶϲ ἄμεμπτον ὑγείαν οὐκ ἔχων | οὔτ' ἀμέμ-
πτωϲ κατεϲκευάϲθαι τὸ ϲῶμα. λέγουϲι δ' ὑγιαίνειν, ὅϲοι μήτ' ὀδυνῶν-
ταί τι μέροϲ τοῦ ϲώματοϲ εἴϲ τε τὰϲ κατὰ τὸν βίον ἐνεργείαϲ ἀπαρ-
εμπόδιϲτοι τυγχάνουϲιν ὄντεϲ, οὕτω δὲ καὶ καταϲκευὴν ἔχειν ϲώματοϲ 
ἄμεμπτον, ὅταν μήθ' ὑπὸ τῶν ἔξωθεν αἰτίων ἑτοίμωϲ εἰϲ νόϲον ἄγη-
ται μήθ' ὑπὸ τῶν ἐξ αὐτοῦ, διωριϲμένου δηλονότι τοῦ νοϲεῖν ἐνίουϲ  
ϲυνεχῶϲ οὐ διὰ τὴν οἰκείαν καταϲκευὴν τοῦ ϲώματοϲ, ἀλλὰ καὶ διὰ 
μοχθηρὰν δίαιταν ἤτοι γ' ἀργὸν βίον βιοῦνταϲ ἢ ὑπερπονοῦνταϲ ἢ 
περὶ τὰϲ τῶν ϲιτίων ποιότηταϲ ἢ ποϲότηταϲ ἢ καιροὺϲ ἁμαρτάνονταϲ 
ἤ τινα τῶν ἐπιτηδευμάτων βλαβερῶϲ ἐπιτηδεύονταϲ ἢ περὶ τὴν τῶν 
ὕπνων ποϲότητα ϲφαλλομένουϲ ἢ χρῆϲιν ἀφροδιϲίων ἄμετρον ἢ καὶ 
ϲυντήκονταϲ ἑαυτοὺϲ ἐν λύπαιϲ καὶ φροντίϲιν οὐκ ἀναγκαίαιϲ. οἶδα 
γὰρ παμπόλλουϲ διὰ τοιαύτην αἰτίαν νοϲοῦνταϲ καθ' ἕκαϲτον ἐνιαυ-
τόν· ἀλλ' οὐ φήϲομεν αὐτοὺϲ κακῶϲ κατεϲκευάϲθαι τὸ ϲῶμα, καθάπερ 
ἐκείνουϲ, ὅϲοι μηδὲν ἁμαρτάνοντεϲ ὧν κατέλεξα ϲυνεχῶϲ νοϲοῦϲιν. 
  ὑποκείϲθω τοίνυν ἐν τῷ λόγῳ πρῶτοϲ ὁ τὴν κατὰ πλάτοϲ | ἄμεμ-
πτον ἔχων καταϲκευὴν ϲώματοϲ, ἐν βίῳ δουλικῷ δι' ὅληϲ ἡμέραϲ ὑπη-
ρετῶν ἤτοι τῶν μέγιϲτα δυναμένων τιϲὶν ἢ μονάρχων, χωριζόμενοϲ δὲ 
περὶ τὰ πέρατα τῆϲ ἡμέραϲ. ὁρίϲαι δὲ πάλιν ἐπὶ τούτου χρή, τίνα 
λέγω πέρατα· παρακοὴν γὰρ ὁ λόγοϲ ἐργάϲεται τοῖϲ ἀναλεγομένοιϲ 
αὐτόν, εἰ μὴ τύχοι διοριϲμοῦ προϲήκοντοϲ. ἐὰν γοῦν εἴπω χωρίζεϲθαι 
τηνικαῦτα πρῶτον εἰϲ τὴν ἐπιμέλειαν τοῦ ϲώματοϲ, ἡνίκα ὁ ἥλιοϲ 
δύνῃ, μὴ προϲθείϲ, ὁποίαϲ ἡμέραϲ λέγω, πότερον τῆϲ περὶ τὰϲ θερι-
νὰϲ τροπὰϲ ἢ χειμερινὰϲ ἢ κατά τινα τῶν ἰϲημερινῶν ἢ χρόνον ἑκά-
τερον ἐν τῷ μεταξὺ τῶν εἰρημένων καιρῶν, ἀδύνατον ἔϲται ϲυμφε-
ρούϲαϲ ποιήϲαϲθαι ὑποθήκαϲ. κατὰ γοῦν τὴν Ῥωμαίων πόλιν αἱ μέ-
γιϲται μὲν ἡμέραι καὶ νύκτεϲ βραχὺ μείζουϲ ὡρῶν ἰϲημερινῶν πεντε-
καίδεκα γίνονται, καθάπερ γε πάλιν αἱ ἐλάχιϲται μικρὸν ἀποδέουϲι 
τῶν ἐννέα, κατὰ δὲ τὴν μεγάλην Ἀλεξάνδρειαν τεϲϲάρων καὶ δέκα μὲν 
ὡρῶν αἱ μέγιϲται, δέκα δὲ αἱ ϲμικρόταται. ὁ μὲν οὖν ἐν ταῖϲ ϲμι-
κροτάταιϲ [μὲν] ἡμέραιϲ [μεγίϲταιϲ δὲ νυξὶν] ἀφιϲτάμενοϲ τῆϲ ὑπηρε-
ϲίαϲ ἡλίου δυομένου καὶ τρίψαϲθαι κατὰ ϲχολὴν καὶ λούϲαϲθαι δύνα-
ται | καὶ κοιμηθῆναι ϲυμμέτρωϲ, ὁ δ' ἐν ταῖϲ μεγίϲταιϲ οὐδ' ἓν τού-
των οἷόϲ τ' ἐϲτὶ πρᾶξαι μετρίωϲ· οὐ μὴν οὐδ' ἔγνων τινὰ τοιαύτῃ 
δυϲτυχίᾳ βίου χρηϲάμενον. ὁ γοῦν ὧν ἴϲμεν αὐτοκρατόρων ἑτοιμότατα 
πρὸϲ τὴν τοῦ ϲώματοϲ ἐπιμέλειαν ἀφικόμενοϲ Ἀντωνῖνοϲ ἐν μὲν ταῖϲ 
μικραῖϲ ἡμέραιϲ ἡλίου δύνοντοϲ εἰϲ τὴν παλαίϲτραν παρεγίνετο, κατὰ 
δὲ τὰϲ μεγίϲταϲ ἐνάτηϲ ὥραϲ ἢ τὸ πλεῖϲτον δεκάτηϲ, ὡϲ ἐξεῖναι τοῖϲ 
παραμένουϲιν αὐτῷ κατὰ τὰϲ ἡμερηϲίαϲ πράξειϲ ἀπαλλαγεῖϲι προνοή-
ϲαϲθαι τοῦ ϲώματοϲ ἐν τῷ λοιπῷ μέρει τῆϲ ἡμέραϲ, ὡϲ ἅμα τῷ δῦναι 
τὸν ἥλιον εἰϲ ὕπνον τρέπεϲθαι. τῆϲ γάρ τοι ϲμικροτάτηϲ νυκτὸϲ ἴϲηϲ  
οὔϲηϲ ἐννέα ταῖϲ ἰϲημεριναῖϲ ὥραιϲ αὐτάρκηϲ ὁ τοϲοῦτοϲ χρόνοϲ αὐτοῖϲ 
ὕπνου τυχεῖν. ἐπιϲκεπτέον οὖν, εἴτε γυμνάζεϲθαι κατὰ τὸν ἔμπροϲθεν 
βίον ὁ τοιοῦτοϲ ὑπηρέτηϲ ἔθοϲ εἶχεν εἴτ' ἀγύμναϲτοϲ λούεϲθαι. τινὲϲ 
γὰρ οὐδὲ ἄχρι τοῦ τρίψαϲθαι προνοοῦνται ϲφῶν αὐτῶν, ἀλλ' ἄντικρυϲ 
εἰϲ τὸ βαλανεῖον εἰϲίαϲιν περιχεόμενοι τὸ ἔλαιον ἢ καὶ ϲτλεγγίδα μό-
νον λαβόντεϲ, ὡϲ κατ' αὐτὸ τὸ βαλανεῖον ἀποϲτλεγγίζεϲθαι | τὸν 
ἱδρῶτα. καὶ μέντοι καὶ μετρίωϲ φέρουϲι τὸ τοιοῦτον ἔθοϲ ἔνιοι. ὥϲτε 
τινὰϲ αὐτῶν μηδὲ νοϲεῖν ϲυνεχῶϲ, ὅταν ὦϲιν εὐδιάπνευϲτοι. καὶ κα-
λοῦϲί γε αὐτοὺϲ «ἀραιοϲυγκρίτουϲ» ἔνιοι τῶν ἰατρῶν τε καὶ γυμναϲτῶν. 
εἴρηται δὲ καὶ ὑφ' <Ἱπποκράτουϲ> ὑγιεινοτέρουϲ εἶναι τοὺϲ τοιούτουϲ· 
«ἀραιότηϲ γάρ» φηϲί «ϲώματοϲ ἐϲ διαπνοὴν οἷϲ πλεῖον φέρεται ὑγιει-
νότεροι, οἷϲ δ' ἐλάϲϲω νοϲερωδέϲτεροι». τὴν μὲν δὴ τοιαύτην φύϲιν 
τοῦ ϲώματοϲ οὐ χρὴ μετάγειν ἐφ' ἕτερον ἔθοϲ, οὐδ' ὅλωϲ οὐδεμίαν, 
ἀλλ' ὅϲαι διὰ πολλοῦ χρόνου νοϲοῦϲιν. 
  Εἰ δὲ ϲυνεχῶϲ τιϲ νοϲοίη, ϲκεπτέον τὴν αἰτίαν ἐπ' αὐτοῦ. 
εὑρεθήϲεται δὲ τὴν ἀρχὴν τῆϲ ζητήϲεωϲ ἡμῶν ἀπὸ τοῦ τῶν νόϲων 
εἴδουϲ ποιηϲαμένων. ὅϲα γὰρ ἐκ τῆϲ ἐν αὐτῷ κακίαϲ νοϲεῖ τὸ ϲῶμα, 
διττὴν ἔχει τὴν πρόφαϲιν, ἤτοι πλῆθοϲ ἢ κακοχυμίαν. εἰ μὲν δὴ πλη-
θωρικὰϲ νόϲουϲ νοϲεῖν φαίνοιτο, ϲκοπὸϲ ἔϲτω ϲοι καθ' ὅλην τὴν ὑγι-
εινὴν δίαιταν αὐτοῦ, ὅπωϲ ϲυμμέτρουϲ ἔχῃ τοὺϲ | χυμούϲ· εἰ δὲ διὰ 
κακοχυμίαν, ὅπωϲ ἀρίϲτουϲ. ἡ δὲ κατὰ μέροϲ πρόνοια τῆϲ μὲν ἐν 
ποϲότητι ϲυμμετρίαϲ εἰρήϲεται πρότερον, τῆϲ δ' ἐν ποιότητι δεύτερον. 
λέγωμεν οὖν ἤδη περὶ τῆϲ προτέραϲ ἐπ' ἀρχὴν ἀναγαγόντεϲ τὸν λό-
γον. ὅταν ἐλάττω τὰ διαπνεόμενα τοῦ ϲώματοϲ ᾖ τῶν λαμβανομέ-
νων, αἱ πληθωρικαὶ νόϲοι γίνονται. φυλακτέον οὖν ἐϲτι τὴν ϲυμμε-
τρίαν τῶν ἐϲθιομένων τε καὶ πινομένων πρὸϲ τὰ κενούμενα· ϲύμμε-
τρον δὲ ἔϲται ϲκεψαμένων ἡμῶν ἐν ἑκατέροιϲ τὰϲ ποϲότηταϲ. τοὺϲ 
μὲν γὰρ ἄντικρυϲ εἰϲ τὸ βαλανεῖον εἰϲιόνταϲ ἐπιτάξομεν τρίψει τε 
κεχρῆϲθαι καί τι καὶ βραχὺ κινεῖϲθαι πρότερον, ὅϲοι δ' ἔφθανον ταῦτα 
ποιεῖν, ἐπ' ὀλίγον μὲν αὐξῆϲαι καὶ αὐτὰ ταῦτα ϲυμβουλεύϲομεν. ἀφε-
λεῖν δὲ χρὴ καὶ τῶν τροφῶν ἤτοι τῆϲ ποιότητοϲ ἢ τῆϲ ποϲότητοϲ ἢ 
καὶ ϲυναμφοτέρων· τοὺϲ μὲν γὰρ ταχέωϲ ἀθροίζονταϲ ἀξιόλογον πλῆ- 
θοϲ ἑκατέρων· ὅϲοι δ' οὐ ταχέωϲ ἢ οὐκ ἀξιόλογον, ἀρκέϲει θάτερον, 
ὃ ἂν αὐτὸϲ ὁ ἄνθρωποϲ αἱρῆται. τὸ μὲν οὖν τῆϲ ποϲότητοϲ ἀφελεῖν | 
γνώριμον, τὸ δὲ τῆϲ ποιότητοϲ ἐν τῇ τῶν ὀλιγοτρόφων ἐδεϲμάτων 
προϲφορᾷ γίνεται. πολλοὶ γὰρ ἐπὶ χοιρείοιϲ κρέαϲι διαιτώμενοι πλῆ-
θοϲ ἀθροίζουϲι τάχιϲτα, δεομένηϲ τῆϲ τοιαύτηϲ τροφῆϲ τρίψεών τε καὶ 
γυμναϲίων ἰϲχυρῶν. ἐπὶ λάχανα τοίνυν αὐτοὺϲ ἀκτέον ἐϲτὶ καὶ χέδροπα 
τὰ μὴ πολύτροφα καὶ ἰχθύαϲ ὁμοίωϲ καὶ ὄρνιθαϲ, ὅϲοι μὴ πολύτρο-
φοι. τῶν δὲ κακοχυμίαν ἀθροιζόντων, οὐχ ὡϲαύτωϲ τοῖϲ τὸ πλῆθοϲ 
ἀθροίζουϲιν, οὐχ εἷϲ ἐϲτιν ὁ ϲκοπόϲ, ὅτι μηδὲ τῆϲ κακοχυμίαϲ ἰδέα μία. 
τινὲϲ μὲν γὰρ ψυχροτέραν τε καὶ φλεγματικωτέραν ἀθροίζουϲι κακο-
χυμίαν, τινὲϲ δὲ θερμοτέραν τε καὶ χολωδεϲτέραν, ἔνιοι δὲ ὑδατωδε-
ϲτέραν, ὥϲπερ ἄλλοι μελαγχολικωτέραν. ἀφεκτέον οὖν ἐϲτιν ἑκάϲτου 
τῶν ϲιτίων τε καὶ ποτῶν, ὅϲα πέφυκε γεννᾶν ἑτοίμωϲ τὸν ἀθροιζό-
μενον αὐτοῖϲ χυμόν. εἴρηται δὲ περὶ αὐτῶν ἱκανῶϲ ἐν τριϲὶ μὲν ὑπο-
μνήμαϲιν, ἃ Περὶ τῶν ἐν ταῖϲ τροφαῖϲ δυνάμεων ἐπιγέγραπται, καθ' 
ἕτερον δέ, ἐν ᾧ Περὶ εὐχυμίαϲ καὶ κακοχυμίαϲ ἡ διαίρεϲιϲ γίνεται. 
καὶ τούτων δ' ἔξωθέν ἐϲτι τὸ Περὶ τῆϲ λεπτυνούϲηϲ διαίτηϲ, | ἥτιϲ 
ἐπιτήδειοϲ τοῖϲ τὸν καλούμενον ὠμὸν χυμὸν ἀθροίζουϲίν ἐϲτι, παχὺν 
μὲν ὑπάρχοντα πάντωϲ, οὐκ ἀεὶ δὲ καὶ γλίϲχρον. ἐπὶ πάντων δὲ τού-
των κοινὸν βοήθημα γαϲτρὸϲ ὑπαγωγὴ καὶ μάλιϲθ', ὅϲοιϲ ἐϲτὶ φύϲει 
ϲκληροτέρα, κοινὸν δὲ καὶ τὸ τῶν ἀφροδιϲίων ϲύμμετρον. 
  Ἐπὶ μὲν γὰρ τῶν ἀμέμπτων καταϲκευῶν τοῦ ϲώματοϲ οὐ χρὴ 
παντάπαϲιν ἀφροδιϲίων ἀπέχεϲθαι, καθάπερ ἐπὶ τῶν ξηρῶν ἔμπροϲθεν 
εἴρηται. ϲκεπτέον δ' ἐν τοῖϲ μάλιϲτα, πότερον ἅπαξ ἢ δὶϲ ἐϲθίειν τοῖϲ 
ἐν τῷ τοιούτῳ βίῳ ϲυμφέρει. τῆϲ ϲκέψεωϲ δ' ἔϲτι κεφάλαιον ἥ τε 
τοῦ ϲώματοϲ αὐτῶν φύϲιϲ ἥ τ' ἐπὶ ταύτῃ ϲυνήθεια τῆϲ διαίτηϲ καὶ 
τρίτον ἐπ' αὐτοῖϲ, ἐάν ϲοι φανῇ μετακινητέον εἶναι τὸ ἔθοϲ, ὅπωϲ 
αὐτοῦ φέρει τὴν ὑπαλλαγὴν ὁ ἄνθρωποϲ. 
  ἀπὸ μὲν οὖν τῆϲ φύϲεωϲ ἡ τοῦ ϲυμφέροντοϲ ἔνδειξιϲ γίνεται τῶν 
μὲν ἐκχολουμένηϲ τῆϲ γαϲτρόϲ, τῶν δὲ οὔ. ὅπωϲ δὲ χρὴ προνοεῖϲθαι 
γαϲτρὸϲ ὑπαγωγήν, εἴρηται μὲν ἤδη καὶ διὰ τοῦ τετάρτου γράμματοϲ, 
εἰρήϲεται δὲ καὶ νῦν· ἔϲτω μὲν ἀεὶ τὰ πρῶτα τῶν ἐϲθιομένων τε καὶ 
πινομένων, ὅϲα λαπάττει τὴν γαϲτέρα, τῶν μὲν οἴνων οἱ γλυκεῖϲ καὶ  
ὑπακτικοί | (οὐ γὰρ ἅπαντέϲ εἰϲι τοιοῦτοι), ἐδεϲμάτων δὲ τὰ λάχανα δι' 
ἐλαίου καὶ γάρου. φυλακτέον δὲ τῶν οἴνων τοὺϲ αὐϲτηρούϲ, ὥϲπερ γε 
καὶ τῶν ἐδεϲμάτων τὰ ϲτύφοντα, πλὴν εἰ μετὰ τὴν ἐδωδὴν ἅπαϲαν ἕνεκα 
τοῦ τονῶϲαι τὸ ϲτόμα τῆϲ γαϲτρὸϲ ἡ προϲφορὰ γίνοιτο. κριτέον δὲ καὶ 
τοῦτο τῇ πείρᾳ· τιϲὶ γὰρ οὐ μόνον ἄλυπόϲ ἐϲτιν ἡ τοιαύτη χρῆϲιϲ 
τῶν ϲτυφόντων, ἀλλὰ καὶ ϲυντελεῖ τι πρὸϲ ὑπαγωγὴν γαϲτρὸϲ ἐκ τοῦ 
τονωθῆναι κατὰ τὸ ϲτόμα τῆϲ κοιλίαϲ. ἐναργέϲτατον δὲ ἐπὶ τῶν ἀτο-
νώτερον ἐχόντων αὐτὸ φαίνεται γινόμενον. ὅϲοι δὲ τοῖϲ κατὰ παλαί-
ϲτραν γυμναϲίοιϲ ἐχρῶντο πρὸ τοῦ λουτροῦ, πρὶν ἐμπεϲεῖν ἀϲχόλῳ 
βίῳ, τούτοιϲ ἀποϲτῆναι μὲν αὐτῶν βλαβερώτατον, ὁμοίωϲ δὲ χρῆϲθαι 
πρὸϲ τῷ βλαβερῷ καὶ ἀδύνατον. ὅπερ οὖν ἔφην ὀνομάζεϲθαι γυμνα-
ϲίων εἶδοϲ ἀποθεραπευτικόν, τούτῳ χρηϲτέον αὐτοῖϲ ἅμα τῷ καὶ τοῦ 
πλήθουϲ τῶν χοιρείων κρεῶν ἀφαιρεῖν. ἐπεὶ δέ, ὡϲ ἔφην, ἐνίοιϲ ἐϲθί-
ειν ἄμεινόν ἐϲτι πρὸ τοῦ λουτροῦ, περί τε τῆϲ ὥραϲ, ἐν ᾗ τοῦτο πρα-
κτέον αὐτοῖϲ ἐϲτι, | καὶ περὶ τῆϲ ποϲότητόϲ τε καὶ ποιότητοϲ, ὧν χρὴ 
προϲφέρεϲθαι, λεκτέον ἐϲτίν. ὅπερ οὖν εἴωθα ποιεῖν αὐτὸϲ ἐγὼ καθ' 
ἣν ἂν ἡμέραν ὀψιαίτερον ἡγῶμαι λούϲαϲθαι δι' ἀρρώϲτων ἐπιϲκέψειϲ 
ἤ τινα πολιτικὴν πρᾶξιν, εἰπεῖν οὐκ ὀκνήϲω. ὑποκείϲθω γοῦν ἡμέρα, 
καθ' ἣν τοῦτο γίνεται, τριῶν καὶ δέκα τῶν ἰϲημερινῶν ὡρῶν, ἐλπι-
ζέϲθω δὲ περὶ δεκάτην ὥραν ἡ τοῦ ϲώματοϲ ἐπιμέλεια γενήϲεϲθαι. 
κατὰ ταύτην τὴν ὑπόθεϲιν ἔδοξέ μοι περὶ τετάρτην ὥραν προϲφέρεϲθαι 
τροφὴν ἁπλουϲτάτην, ἥτιϲ ἐϲτὶν ἄρτοϲ μόνοϲ. ἐγὼ μὲν οὖν οὕτωϲ 
αὐτὸϲ ἔπραξα, τινὲϲ δὲ οὐχ ὑπομένουϲιν ἄρτον ἐϲθίειν μόνον, ὄψου 
χωρίϲ, ἀλλ' ἤτοι μετὰ βαλάνων φοινίκων ἢ ἐλαιῶν ἢ μέλιτοϲ ἢ ἁλῶν 
ἐϲθίουϲιν, εἶτα καὶ πίνουϲιν ἔνιοί τινεϲ αὐτῶν, ἐγὼ δὲ οὐκ ἔπιόν ποτε 
ἐπὶ τοιαύτῃ τροφῇ καὶ μόνον ἔφαγον τὸν ἄρτον. ἔϲτω δ' αὐτῶν πλῆ-
θοϲ ἑκάϲτου τοϲοῦτον, ὅϲον ἄχρι τῆϲ δεκάτηϲ ὥραϲ ἐν τῇ γαϲτρὶ 
πεφθῆναι δύναται· καὶ γὰρ εἰ γυμνάζεϲθαι βούλοιντο, μάλιϲτα ἂν 
οὕτωϲ ἀβλαβῶϲ γυμνάϲαιντο. βλάβη γὰρ ἐνίοιϲ οὐ ϲμικρὰ γίνεται γυ-
μναζομένοιϲ ἐν πλήθει ϲιτίων, ἐνίοιϲ δὲ | καὶ ἡ κεφαλὴ πληροῦται καὶ 
κατὰ τὸ ἧπαρ αἴϲθηϲιϲ γίνεται τάϲεωϲ ἢ βάρουϲ ἢ ἀμφοῖν. ὅταν οὖν 
τι τοιοῦτον ϲυμβαίνῃ, θεραπευτέον αὐτὸ παραχρῆμα, τὰϲ μὲν κατὰ τὸ 
ἧπαρ ἐμφράξειϲ διὰ τῶν ἐκφραττόντων, τὰϲ δὲ τῆϲ κεφαλῆϲ πληρώϲειϲ 
διὰ περιπάτων, μάλιϲτα μὲν πρὸ τροφῆϲ, οὐδὲν μὴν κωλύει καὶ μετὰ 
τροφήν. ἀλλὰ τούτουϲ μὲν ἐϲχάτωϲ βραδεῖϲ ποιεῖν προϲήκει, τοὺϲ δὲ 
πρὸ τῆϲ τροφῆϲ ϲυντονωτέρουϲ μὲν τούτων, οὐ μὴν τοιούτουϲ, ὁποί-
ουϲ ἐπειγόμενοι πρόϲ τινα πρᾶξιν ἐνεργοῦμεν. ὅϲα δ' ἐκφράττει τὸ 
ἧπαρ, ἁρμόζει ταῦτα ταῖϲ βραδυπεψίαιϲ, ἄριϲτα δ' αὐτῶν ἐϲτιν ὀξύμελί  
τε καὶ τὸ διὰ τριῶν πεπέρεων, ἐν ᾧ μηδὲν μέμικται τῶν ἀήθων φαρ-
μάκων, καὶ ἡ λεπτύνουϲα δίαιτα· ταῦτα γὰρ βραδυπεψίαϲ ἐπανορ-
θοῦται καὶ τὰϲ κατὰ τὸ ἧπαρ ἐμφράξειϲ ἰᾶται. διαφθορᾶϲ δὲ τῶν ἐν 
τῇ γαϲτρὶ ϲιτίων γινομένηϲ, οἷϲ μὲν ὑπέρχεται τὰ διεφθαρμένα, μέγι-
ϲτον ἐφόδιον εἰϲ ὑγείαν ἔχουϲιν, οἷϲ δὲ οὐχ ὑπέρχεται, διὰ τῶν ἀλύ-
πωϲ ὑπαγόντων ἐρεθιϲτέον. ἔϲτι δὲ ταῦτα τό τε Διοϲ|πολιτικὸν ὀνο-
μαζόμενον φάρμακον, ὅταν ἴϲον τοῖϲ ἄλλοιϲ λάβῃ τὸ νίτρον, τό τε 
διὰ ἰϲχάδων καὶ κνίκου, ὅϲα τ' ἄλλα διὰ κνίκου ἢ δι' ἐπιθύμου ϲυν-
τίθεται. τοῖϲ δ' οὕτω διακειμένοιϲ ἀνθρώποιϲ ϲυμφέρουϲι καὶ οἱ πρὸ 
τῆϲ τροφῆϲ ἔμετοι δι' οἴνου πόϲεωϲ γλυκέοϲ γινόμενοι. ϲυμβουλεύειν 
δὲ αὐτοῖϲ χρὴ μηδὲν κνιϲϲῶδεϲ ἢ βρομῶδεϲ ἢ ὅλωϲ εὔφθαρτον ἔδεϲμα 
προϲφέρεϲθαι, τὰ καλούμενα δ' ὑπὸ τῶν ἰατρῶν εὔχυμα, ταῦτ' ἐκλέ-
γεϲθαι. γέγραπται δὲ περὶ αὐτῶν ἑτέρωθι κατὰ τὸ Περὶ τῆϲ εὐχυμίαϲ 
τε καὶ κακοχυμίαϲ ὑπόμνημα· γέγραπται δέ, ὡϲ ἔφην ἤδη, κἀν τοῖϲ 
τριϲίν, ἐν οἷϲ Περὶ τῆϲ ἐν ταῖϲ τροφαῖϲ δυνάμεωϲ ὁ λόγοϲ ἐϲτίν. 
ἐπιτήδειον δὲ τοῖϲ οὕτωϲ ἔχουϲιν ἀνθρώποιϲ ἐκ διαλειμμάτων χρόνου 
ϲυμμέτρου τῆϲ γαϲτρὸϲ ὑπαγωγὴ διὰ τῶν μετρίωϲ καθαιρόντων, ὁποῖόν 
ἐϲτι τὸ δι' ἀλόηϲ πικρόν· οὕτω γὰρ αὐτὸ καλοῦϲι πολλοὶ τῶν ἰατρῶν, 
ὥϲπερ ἔνιοι πικρὰν θηλυκῶϲ. ἐὰν δ' ἐπιτρέψῃϲ πολλῷ χρόνῳ τὴν 
κακοχυμίαν ἀθροίζεϲθαι, νόϲημά τι χαλεπὸν αὐτοῖϲ ϲυμβήϲεται. καὶ | 
δύνανταί γε τὴν τοιαύτην ἑαυτῶν πρόνοιαν ποιεῖϲθαι κατὰ τὰϲ ἡμέ-
ραϲ ἐκείναϲ, ἐν αἷϲ ἑορτή τίϲ ἐϲτι δημοτελὴϲ ἐλευθεροῦϲα τῆϲ δου-
λικῆϲ ὑπηρεϲίαϲ αὐτούϲ. ἀλλὰ δι' ἀκραϲίαν οὐ μόνον οὐδὲν ποιοῦϲιν 
εἰϲ ἐπανόρθωϲιν τῶν κατὰ τὸ ϲῶμα μοχθηρῶϲ ἠθροιϲμένων, ἀλλὰ καὶ 
προϲεπιπληροῦϲιν αὐτὰ κακῶϲ διαιτώμενοι κατὰ τὰϲ ἑορτάϲ. ἁλίϲκονται 
τοιγαροῦν νοϲήμαϲιν ἔνιοι μὲν αὐτῶν οὕτωϲ χρονίοιϲ, ὡϲ ἐν ἁπάϲῃ 
τῇ ζωῇ παραμένειν, ὁποῖόν ἐϲτι κακὸν ἥ τε ποδάγρα καὶ ἡ ἀρθρῖτιϲ 
καὶ ἡ νεφρῖτιϲ, ἔνιοι δὲ ὀξέϲι μέν, ἀλλ' ἐνοχλοῦϲιν αὐτοῖϲ ἤτοι καθ' 
ἕκαϲτον ἔτοϲ ἢ πάντωϲ γε διὰ δυοῖν, τινὲϲ δὲ καὶ δὶϲ οὕτω νοϲοῦϲιν 
καθ' ἕκαϲτον ἔτοϲ. 
  Ἡ δ' ὑγιεινὴ τέχνη τοὺϲ πειθομένουϲ αὐτῇ διαφυλάττειν ὑγι-
αίνονταϲ ἐπαγγέλλεται, τοῖϲ δ' ἀπειθοῦϲιν ἐν ἴϲῳ καθέϲτηκεν, ὡϲ εἰ 
καὶ μηδ' ὅλωϲ ἦν. ἀπειθοῦϲι δ' ἔνιοι μὲν ὑπὸ τῆϲ ἐν τῷ παραχρῆμα 
νικηθέντεϲ ἡδονῆϲ, οὓϲ ἀκρατεῖϲ τε καὶ ἀκολάϲτουϲ ὀνομάζομεν, ἔνιοι 
δὲ ὑπὸ φιλοτιμίαϲ, ἣν ὀνομάζουϲιν οἱ νῦν Ἕλληνεϲ κενοδοξίαν, ὁποῖοϲ 
ἦν | καὶ ὁ πάντα μᾶλλον ὑπομείναϲ παθεῖν ἢ πιττοῦϲθαι ϲυνεχῶϲ ὅλον 
τὸ ϲῶμα ϲυμβουλευόντων αὐτῷ τῶν ἰατρῶν τὸ βοήθημα τοῦτο διὰ  
τὴν ἰϲχνότητα. γίνεται δ' αὕτη τιϲὶ μὲν ἐπὶ τῇ καθ' ὅλον τὸ ϲῶμα 
δυϲκραϲίᾳ κατὰ τὴν ἐπὶ τὸ ξηρόν τε καὶ ψυχρὸν ὑπερβολήν, ἐνίοιϲ δὲ 
διὰ τὴν ἀναδοτικὴν δύναμιν ἢ θρεπτικὴν ἢ ἀμφοτέραϲ ἀρρωϲτοτέραϲ 
οὔϲαϲ φύϲει. πάνταϲ δὲ τοὺϲ οὕτωϲ ἔχονταϲ ὀνίνηϲιν ὁ καλούμενοϲ 
ὑπὸ τῶν νῦν Ἑλλήνων «δρῶπαξ»· καὶ γὰρ ἀναδόϲει ϲυντελεῖ καὶ θρέψει 
καὶ πολλούϲ γε τῶν ἰϲχνῶν ἔμπροϲθεν ἔϲτιν ἰδεῖν παχυνθένταϲ ἐπὶ 
τῷ βοηθήματι καὶ μάλιϲθ' ὅϲοιϲ ἡ μὲν ἀναδοτικὴ δύναμιϲ ἄρρωϲτόϲ 
ἐϲτιν, ἡ θρεπτικὴ δὲ οὐκ ἄρρωϲτοϲ μέν, ἀλλὰ δι' ἀπορίαν ὕληϲ ἐπι-
τηδείου τρέφειν αὐτάρκωϲ οὐκ ἐδύνατο, τούτου ϲυμβαίνοντοϲ αὐτῇ δι' 
ἔνδειαν τῆϲ ἀναδιδομένηϲ τροφῆϲ. ἀλλ' ἔνιοι, ὡϲ ἔφην, ὑπὸ φιλοτι-
μίαϲ, ἵνα μὴ δόξωϲιν ὁμοίωϲ τοῖϲ τρυφῶϲιν ἢ καλλωπιζομένοιϲ πιτ-
τοῦϲθαι, φεύγουϲι τὴν ἐξ αὐτοῦ βοήθειαν ἄλλο τι κελεύοντεϲ εὑρεῖν 
αὐτοῖϲ βοήθημα τῆϲ ἰϲχνότητοϲ. ἔϲτι δὲ | οὐδὲν τῷδε δύναμιν ἔχον 
ἴϲην· ὠφελεῖν μέντοι δύναται καὶ τὰ τοιαῦτα· πρὸ τοῦ λουτροῦ χερϲὶ 
μὴ πάνυ μαλακαῖϲ, ὥϲπερ αὖ μηδὲ τραχείαιϲ, ἀνατρίβειν τὸ ϲῶμα, 
μέχριπερ ἂν ἔρευθοϲ ϲχῇ, κἄπειτα τρίψει ϲκληρᾷ μὴ πολλῇ πιλοῦντα 
τὸ δέρμα πυκνὸν καὶ ϲκληρὸν ἐργάζεϲθαι καὶ μετὰ ταῦτα γυμναϲίοιϲ 
ϲυμμέτροιϲ χρηϲάμενον, εἶτα λουϲάμενον ἄνευ τοῦ χρονίϲαι κατὰ τὸ 
βαλανεῖον, ἐκμάξαϲθαι παραπληϲίωϲ τῇ προειρημένῃ ξηροτριβίᾳ καὶ 
μετὰ ταῦτα ἐπαλειψάμενον ἐλαίῳ βραχεῖ προϲφέρεϲθαι τὰ ϲιτία. ϲκο-
πὸϲ γὰρ ἐπὶ τῶν τοιούτων ἐϲτὶν εἰϲ τὸ ϲαρκῶδεϲ γένοϲ ἑλκύϲανταϲ 
αἷμα χρηϲτὸν ἐπιρρῶϲαι τὴν ἐν αὐτοῖϲ θρεπτικὴν δύναμιν, ὅπωϲ μὴ 
διαφορηθῇ τὸ ἑλχθέν. ῥώννυται μὲν οὖν ἡ θρεπτικὴ δύναμιϲ ἐκ τοῦ 
θερμανθῆναι τὰϲ ϲάρκαϲ, οὐ διαφορεῖται δὲ τὸ παραγόμενον εἰϲ αὐτὰϲ 
αἷμα χριϲαμένων ἐλαίῳ δύναμιν ἐμπλαϲτικὴν ἔχοντι φαρμάκου. εἰ δὲ 
τὰ τῆϲ ἡλικίαϲ ἐπιτρέπει, καὶ ψυχρολουϲίαιϲ ὁ αὐτὸϲ ἄνθρωποϲ χρώ-
μενοϲ ἅμα τοῖϲ εἰρημένοιϲ ὀνήϲεται μεγάλωϲ. ἔμπαλιν δὲ ἐπὶ τῶν 
ἀμέτρωϲ παχυνθέντων ἐκλύειν | μὲν χρὴ τὴν ἀνάδοϲιν, αὐξάνειν δὲ 
τὰϲ ἀπορροίαϲ τοῦ ϲώματοϲ. ἡ μὲν οὖν ἀνάδοϲιϲ ἐκλύεται ϲυνεχέϲιν 
ὑπαγωγαῖϲ γαϲτρὸϲ ἐθιϲάντων ἡμῶν τὰ τῆϲ τροφῆϲ ὄργανα κάτω τα-
χέωϲ ὠθεῖν, ὅϲα περιέχεται κατὰ ταῦτα. τὰϲ δὲ ἀπορροίαϲ τοῦ ϲώ-
ματοϲ αὐξήϲομεν ὀξέϲι τε γυμναϲίοιϲ, ὧν ἐϲτι καὶ δρόμοϲ, ἀλείμμαϲί 
τε διαφορητικοῖϲ τρίβοντεϲ ἐπὶ πλεῖϲτον. εἶναι δὲ χρὴ δηλονότι τὴν 
τρίψιν μαλακήν τε καὶ ἀραιωτικήν. ἐγὼ γοῦν παχύν τινα ἱκανῶϲ 
ὀλίγῳ χρόνῳ ϲυμμέτρωϲ εὔϲαρκον εἰργαϲάμην ὀξεῖ δρόμῳ χρῆϲθαι 
καταναγκάζων, εἶτ' ἀπομάττων μὲν τὸν ἱδρῶτα ϲινδόϲιν ἤτοι λίαν 
μαλακαῖϲ ἢ λίαν τραχείαιϲ, ἐφεξῆϲ δὲ τρίβων ἐπὶ πλεῖϲτον ἀλείμμαϲι  
διαφορητικοῖϲ, ἃ καλοῦϲιν ἤδη ϲυνήθωϲ οἱ νεώτεροι τῶν ἰατρῶν 
«ἄκοπα». καὶ μετὰ τὴν τοιαύτην τρίψιν ἐπὶ τὸ λουτρὸν ἦγον, ἐφ' ᾧ 
[λουτρῷ] τροφὴν μὲν εὐθέωϲ οὐ προϲέφερον, ἡϲυχάζειν δὲ μεταξὺ 
κελεύων ἢ καί τι τῶν ϲυνήθων αὐτῷ πράττειν αὖθιϲ ἐπὶ τὸ δεύτερον 
ἦγον λουτρόν, εἶτ' ὄγκουϲ ἐδεϲμάτων ὀλιγοτρόφουϲ ἐδίδουν, ὡϲ ἐμ|-
πίπλαϲθαι μέν, ὀλίγον δὲ ἐξ αὐτῶν εἰϲ ὅλον ἀναδίδοϲθαι τὸ ϲῶμα. 
  καὶ τὰϲ ἄλλαϲ γε δυϲκραϲίαϲ ἐν ὅλῳ τῷ ϲώματι γινομέναϲ ὁμοίωϲ 
ἐπανορθοῦϲθαι χρή, πρῶτον μὲν ὧν προϲήκει πράττειν εὑρίϲκοντα τὸν 
ϲκοπόν, εἶτα τὰϲ δυναμέναϲ αὐτὰ δρᾶν ὕλαϲ. διὸ καὶ ϲύντομοϲ ὁ νῦν 
λόγοϲ ἅπαϲι γίνεται τοῖϲ μεμνημένοιϲ τῶν τε τρίψεων καὶ τῶν γυ-
μναϲίων καὶ τῶν λουτρῶν τὰϲ διαγωγὰϲ ἔτι τε πρὸϲ τούτοιϲ ἐδεϲμά-
των τε καὶ φαρμάκων. περὶ μὲν οὖν τρίψεών τε καὶ γυμναϲίων ἐν 
τῇδε τῇ πραγματείᾳ πρόϲθεν εἴρηται, περὶ δὲ τῶν τροφῶν ἑτέρωθι, 
καθάπερ γε καὶ περὶ τῶν φαρμάκων. ἡ γάρ τοι κατὰ μέθοδον διδα-
ϲκαλία τὰ κοινὰ καὶ καθόλου περιλαμβάνουϲα εἰϲ πολλὰ τῶν κατὰ 
μέροϲ εὐμνημόνευτόϲ τε καὶ ϲύντομοϲ γίνεται. ἐγὼ δὲ οὐ μόνα τὰ 
καθόλου λέγω, ἀλλὰ καὶ τὰ παραδείγματα τῶν κατὰ μέροϲ αὐτοῖϲ 
προϲτιθεὶϲ τελειοτάτην ἡγοῦμαι ποιεῖϲθαι τὴν διδαϲκαλίαν. 
  Καιρὸϲ οὖν ἤδη μεταβαίνειν ἐπὶ τὰϲ ἀνωμάλουϲ καταϲκευὰϲ 
τῶν ϲωμάτων, αἳ δὴ καὶ νοϲώδειϲ | πάντωϲ εἰϲίν. ἀνώμαλοι δὲ κατα-
ϲκευαὶ γίνονται τριτταί, διότι καὶ ἡ τοῦ ϲώματοϲ ἡμῶν ϲύνθεϲίϲ ἐϲτι 
τριττή· μία μὲν ἡ ἐκ τῶν πρώτων ϲτοιχείων, ἐξ ὧν γέγονε τὰ καλού-
μενα πρὸϲ <Ἀριϲτοτέλουϲ> «ὁμοιομερῆ»· δευτέρα δὲ ἡ ἐκ τούτων 
αὐτῶν τῶν ὁμοιομερῶν, ἃ δὴ καὶ αὐτὰ ϲτοιχεῖα πάλιν ἐϲτὶν αἰϲθητὰ 
τῶν ἀνομοιομερῶν, ὅθεν ἡ τῶν ὀργανικῶν γίνεται ϲύνθεϲιϲ· τρίτη 
δ' ἐπ' αὐτοῖϲ ἡ τοῦ παντὸϲ ϲώματοϲ, ἡ ἐκ τῶν ὀργανικῶν. εὐκολω-
τέρα μὲν οὖν ἐϲτιν ἡ τρίτη λεγομένη καὶ διαγνωϲθῆναι καὶ προνοίαϲ 
τυχεῖν, δυϲκολωτέρα δὲ ἡ δευτέρα, χαλεπωτάτη δὲ ἡ πρώτη. βέλτιον 
οὖν ἀπὸ τῆϲ τρίτηϲ ἄρξαϲθαι ῥᾴονα τήν τε διάγνωϲιν ἐχούϲηϲ καὶ τὴν 
πρόνοιαν, οἷον εὐθέωϲ ἐπὶ τῆϲ κεφαλῆϲ (οὐδὲν γὰρ χεῖρον ἐντεῦθεν 
ἄρξαϲθαι) δυϲκράτου φύϲει γινομένηϲ, ὡϲ πολλὰ γεννᾶν περιττώματα, 
ἐξ ὧν αἱ βλάβαι γίνονται πᾶϲι τοῖϲ ὑποκειμένοιϲ ὀργάνοιϲ, ἐφ' ὅ τι 
ἂν αὐτῶν τρέπηται τὸ περιττόν. ἑτοιμοτάτη μὲν οὖν ἡ εἰϲ τὸ ϲτόμα 
καὶ τὰϲ ῥῖναϲ φορά, παραγίνεται δὲ καὶ εἰϲ ὀφθαλμούϲ, ἐνίοιϲ καὶ εἰϲ 
ὦτα. τὴν δὲ εἰϲ τὸ ϲτόμα φορὰν τῶν περιττω|μάτων ὑποδέχεται ϲτό-
μαχόϲ τε καὶ ἡ τραχεῖα ἀρτηρία (καλοῦϲι δὲ αὐτὴν καὶ βρόγχον), ἧϲ  
τὸ ϲυνάπτον τῷ ϲτόματι πέραϲ ὑψηλὸν (ὀνομάζεται δὲ λάρυγξ) ὄργα-
νον φωνῆϲ ὑπάρχει, ὡϲ ἐν τῷ Περὶ φωνῆϲ ὑπομνήματι δέδεικται. 
οὗτόϲ τε οὖν αὐτὸϲ ὁ λάρυγξ ὑπὸ τῶν εἰϲ αὐτὸν ἐκ τῆϲ κεφαλῆϲ 
καταρρεόντων ὑγραινόμενοϲ ἐν ἀρχῇ μὲν βραγχώδη τὴν φωνὴν ἐργά-
ζεται, προϊόντοϲ δὲ τοῦ χρόνου μικράν· ἢν δ' ἐπὶ πλέον ἥκῃ τὸ κα-
κόν, ἀπόλλυται πᾶϲα· ϲυνδιαβρέχεται γὰρ τῷ λάρυγγι καὶ ἡ ἀρτηρία. 
δριμέοϲ δὲ τοῦ ῥεύματοϲ ὄντοϲ, οὐκ εἰϲ φωνὴν μόνον ἡ βλάβη τοῖϲ 
εἰρημένοιϲ μορίοιϲ, ἀλλὰ καὶ χαλεπωτάτη τιϲ ἀνάβρωϲιϲ προϲέρχεται 
τοιαύτη τὴν φύϲιν, οἵαϲ καὶ κατὰ τὸ δέρμα θεώμεθα γινομέναϲ πολ-
λάκιϲ ἄνευ τῆϲ ἔξωθεν αἰτίαϲ. οὕτω δὲ καὶ πνεύμων αὐτοῖϲ ἑλκοῦται, 
καὶ φθόη καλεῖται τὸ πάθοϲ. ἐὰν δὲ εἰϲ ϲτόμαχόν τε καὶ γαϲτέρα 
τρέπηται τὸ ῥεῦμα, ψυχρὸν μὲν ὑπάρχον εἰϲ δυϲκραϲίαν ψυχρὰν ἄγει 
τὰ ϲώματα, θερμὸν δὲ εἰϲ θερμήν. ἑλκοῖ δὲ καὶ τοῦτο τῷ χρόνῳ, κατ' 
ἀρχὰϲ δὲ τάϲ τε ὀρέξειϲ βλάπτει καὶ τὰϲ πέψειϲ. | ἐὰν μὲν οὖν ψυ-
χρὸν ᾖ τὸ ῥεῦμα, βραδυπεψίαϲ τε καὶ ἀπεψίαϲ καὶ ὀξυρεγμίαϲ ἐργά-
ζεται· ἐὰν δὲ καὶ διεφθαρμένον, εἰϲ διαφθορὰν ἄγει τὴν τροφὴν κνιϲ-
ϲώδειϲ ἢ ὀξώδειϲ ἐρυγὰϲ ἀναπέμπουϲαν ἤ τινοϲ ἑτέραϲ ἀρρήτου τε καὶ 
ῥητῆϲ ποιότητοϲ. ὑποκαταβαίνουϲα δὲ ἡ βλάβη καὶ τὴν νῆϲτιν ἀδικεῖ 
καὶ τὸ κῶλον. ἅπτεται δὲ καὶ τῶν κατὰ τὸ μεϲεντέριον ἀγγείων, δι' 
ὧν εἰϲ ἧπαρ ἡ ἀνάδοϲιϲ γίνεται· καὶ τιϲὶ μὲν ἀνορεξίαι παρακολου-
θοῦϲιν, ἐνίοιϲ δὲ ὀρέξειϲ παρὰ φύϲιν, ἃϲ ὀνομάζουϲι «κυνώδειϲ», ἢ καὶ 
μοχθηρῶν ἐδεϲμάτων ἐπιθυμία καθάπερ ταῖϲ κιττώϲαιϲ. εὔδηλον δέ, 
ὅτι καὶ ϲταφυλὴ καὶ παρίϲθμια καὶ παρουλίδεϲ ἀντιάδεϲ τε καὶ βρώ-
ϲειϲ ὀδόντων ἑλκώϲειϲ τε καὶ ϲηπεδόνεϲ ἐν τῷ ϲτόματι τοῖϲ ἐκ τῆϲ 
κεφαλῆϲ εἰϲ αὐτὸ καταρρέουϲιν ἰχῶρϲιν ἕπονται. καὶ τό γε πολὺ πλῆ-
θοϲ τῶν ἰατρῶν ἢ τὸν γαργαρεῶνα τέμνουϲιν ἢ φάρμακα διδόαϲιν, 
ὅπωϲ ἀναπτύηται τὰ διὰ τῆϲ τραχείαϲ ἀρτηρίαϲ εἰϲ τὸν πνεύμονα 
κατενεχθέντα. τῆϲ γαϲτρὸϲ δὲ ἄλλοι προνοοῦνται, καθάπερ ἄλλοι τῶν 
ὀδόντων τε καὶ τοῦ ϲτόματοϲ ἢ καὶ | τῶν ἐν τῇ ῥινὶ ϲυνιϲταμένων, 
ἵνα τοὺϲ ὀφθαλμοὺϲ ἢ τὰ ὦτα παραλείπω, βλαπτομένων οὐκ ὀλίγων 
εἰϲ αὐτά. βέλτιον δ' ἦν, οἶμαι, τὴν οἷον πηγὴν τῶν κακῶν ἐκκόψαι 
ῥώϲαντα τὴν κεφαλὴν ἤ, εἴπερ ἀδύνατον εἴη τοῦτο διὰ τὴν ϲφοδρό-
τητα τῆϲ φυϲικῆϲ δυϲκραϲίαϲ, προνοεῖϲθαι γοῦν αὐτῆϲ διὰ παντὸϲ τὴν 
ἔνδειξιν τῆϲ προνοίαϲ ἀπὸ τῆϲ κατ' αὐτὴν ἰδέαϲ ποιούμενον, οὐχ ὡϲ 
<ἔνιοι> τῶν ἰατρῶν ἁπάϲαιϲ ἀεὶ ταῖϲ κεφαλαῖϲ τὰ διὰ θαψίαϲ καὶ νά-
πυοϲ προϲφέρουϲιν, οὕτω δὴ καὶ αὐτοὺϲ πράττονταϲ. εἰ γὰρ ὑπὸ θερ- 
μῆϲ δυϲκραϲίαϲ ἡ κεφαλὴ κακῶϲ ἔχει, βλαβερὰ τὰ τοιαῦτα φάρμακα. 
χρὴ τοίνυν αὐτοὺϲ λουτροῖϲ πολλοῖϲ ποτίμων ὑδάτων παρηγορεῖν δια-
φοροῦντάϲ τε ἅμα τοὺϲ ἐν τῇ κεφαλῇ γενομένουϲ ἀτμοὺϲ θερμοὺϲ καὶ 
τὴν κρᾶϲιν ἐργαζομένουϲ ὅλην βελτίω. βλαβερὰ δὲ τούτοιϲ ἡ τῶν 
αὐτοφυῶν ὑδάτων θερμῶν χρῆϲιϲ. ὅϲα μὲν γὰρ αὐτῶν θειώδη τέ ἐϲτι 
καὶ ἀϲφαλτώδη, τῷ θερμαίνειν ἐναντιώτατα ταῖϲ φύϲει θερμαῖϲ κεφα-
λαῖϲ, ὅϲα δὲ ϲτυπτηριώδη, τῷ ϲτεγνοῦν. μόνοιϲ δ' | ἄν, εἴπερ ἄρα, τοῖϲ 
γλυκέϲι τῶν αὐτοφυῶν ὑδάτων ἀβλαβῶϲ χρῷντο· τοῦτο γὰρ ἀϲφαλὲϲ 
εἰπεῖν, ὡϲ τό γέ τι καὶ ὠφελεῖϲθαι παρ' αὐτῶν οὐχ ὁμοίωϲ ἀϲφαλέϲ. 
οὐ γὰρ ἂν ἦν ἴϲωϲ θερμὰ μὴ μετέχοντά τινοϲ δυνάμεωϲ φαρμακώδουϲ 
θερμῆϲ. ἄμεινον δὲ τῇ πείρᾳ κρίνειν τὰ τοιαῦτα τῶν ὑδάτων· καὶ γὰρ 
καὶ ϲπανίωϲ εὑρίϲκεται παρ' ἡμῖν ἀπὸ ϲταδίων τῆϲ πόλεωϲ πολὺ πλει-
όνων ἑκατόν, ἐν Προύϲῃ δὲ ἐλαττόνων ἢ δέκα. τὸ μὲν οὖν παρ' ἡμῖν 
ἐν Ἀλλιανοῖϲ (οὕτω γὰρ ὀνομάζεται τὸ χωρίον) ἑνὸϲ εἴδουϲ ἐϲτὶν 
ὅλον, ἐκ μιᾶϲ πηγῆϲ ἀνίϲχον· ἐν δὲ τῷ τῆϲ Προύϲηϲ προαϲτείῳ καὶ 
ἄλλη πηγὴ φαρμακώδουϲ ὕδατοϲ, ὥϲπερ παρ' ἡμῖν ἐν Λυκέτοιϲ. ὅϲοι 
δὲ ϲφόδρα θερμὴν καὶ διακαῆ ἔχουϲι κεφαλήν, ἄμεινον αὐτοῖϲ ὥρᾳ 
θέρουϲ ἀλείφεϲθαι ῥοδίνῳ χωρὶϲ ϲτυμμάτων ἐκ μόνων ῥόδων γεγονότι· 
καὶ τούτου γε αὐτοῦ βέλτιόν ἐϲτι τὸ καλούμενον ὀμφάκινόν τε καὶ 
ὠμοτριβὲϲ ἔλαιον ἐμβεβλημένων τῶν ῥόδων καὶ πολύ γε βέλτιον, εἰ 
καὶ χωρὶϲ ἁλῶν ἐϲκευαϲμένον εἴη. τινὲϲ δὲ κεφαλαὶ διὰ τὴν τῶν | ἀρ-
τηριῶν κρᾶϲιν ἐν ϲυμπτώμαϲι γίνονται ϲκοτωματικοῖϲ τε καὶ κεφαλαλ-
γικοῖϲ, ἐφ' ὧν καὶ τῇ ἀρτηριοτομίᾳ χρώμεθα τῆϲ ὑγιεινῆϲ πραγματείαϲ 
ἐκπεπτωκυιῶν. 
  Τὰϲ μέντοι ϲυνεχῶϲ ὀδυνωμέναϲ διὰ τὴν τῶν νεύρων εὐαιϲθη-
ϲίαν, ὅϲα τῆϲ κεφαλῆϲ ἐκφυόμενα τῷ πλείϲτῳ μὲν ἑαυτῶν μέρει τὸ τῆϲ 
γαϲτρὸϲ ϲτόμα διαπλέκει, φέρεται δέ τιϲ αὐτῶν μοῖρα καὶ πρὸϲ τὴν 
λοιπὴν γαϲτέρα, τῆϲ ὑγιεινῆϲ τέχνηϲ ἔργον ἰάϲαϲθαι, μᾶλλον δ' ὅπωϲ 
μηδ' ὅλωϲ γίνηται ταῦτα παραϲκευάζειν. ἀρίϲτη δὲ προφυλακὴ προ-
νοουμένων ἡμῶν τὸν χολώδη χυμὸν ἤτοι μηδ' ὅλωϲ ϲυρρεῖν εἰϲ τὴν 
κοιλίαν ἢ ὅτι τάχιϲτα κενοῦϲθαι. τοῦ μὲν οὖν μηδ' ὅλωϲ ϲυρρεῖν ἡ 
πρόνοια γίνεται διὰ τοῦ θᾶττον ἐϲθίειν. ὅταν μὲν γὰρ ἡ μὲν ὅλου 
τοῦ ϲώματοϲ κρᾶϲιϲ ᾖ χολωδεϲτέρα, τὰ δὲ κατὰ κοιλίαν ἀτονώτερα, 
ϲτηρίζεϲθαι δεῖται διὰ τροφῆϲ εὐϲτομάχου. μὴ γινομένου δὲ τούτου  
καταρρέουϲιν ἰχῶρεϲ εἰϲ αὐτήν, οὓϲ ἀθροίζει τὸ ϲῶμα περιττούϲ. ἐκ 
δὲ τῆϲ τούτων ἀναθυμιάϲεωϲ οὐ μόνον αἱ κεφαλαλγίαι γίνονταί τιϲιν, 
ἀλλὰ καὶ τὰ τῶν ὑποχεομένων | ϲυμπτώματα, καί τιϲιν αὐτῶν ἐπι-
ληπτικοὶ ϲπαϲμοί. τούτοιϲ οὖν ἅπαϲιν ἡ μὲν ὅλη δίαιτα πρὸϲ τὸ ψυ-
χρότερον μᾶλλον καὶ ὑγρότερον ὑπαλλαχθήτω, κενούϲθω δὲ τὰ ϲυρ-
ρέοντα δι' ἐμέτων τε καὶ γαϲτρὸϲ ὑπαγωγῆϲ, ῥωννύϲθω δ' ὁ ϲτόμαχοϲ 
ἐδέϲμαϲι μὲν ἑκάϲτηϲ ἡμέραϲ πρὶν ἐκχολωθῆναι, φαρμάκοιϲ δ' ἐκ δια-
λειμμάτων μακροτέρων, ἀψινθίου τε πόϲει καὶ τοῦ διὰ τῆϲ ἀλόηϲ, ἣν 
καλοῦϲι πικράν. ἐκκαθαίρει γὰρ τοῦτο καὶ τὸ διὰ βάθουϲ χολῶδεϲ ἐν 
τοῖϲ χιτῶϲι τῆϲ γαϲτρόϲ, οὐ πάνυ τι τοῦ ἀψινθίου δυναμένου τοῦτο 
ποιεῖν· ῥυπτικαί τε γὰρ αὐτῷ καὶ ϲτυπτικαὶ δυνάμειϲ εἰϲὶ μόναι, ὥϲτε 
τὸ μὲν ὡϲ ἂν εἴποι τιϲ ῥύπον τῶν χιτώνων τῆϲ γαϲτρὸϲ ἀποϲμᾷ, οὐ 
μήν, εἴ τι κατὰ βάθοϲ αὐτοῦ ἐϲτιν, ἕλκειν ἔξω τοῦτο καὶ κενοῦν, 
ὥϲπερ ἡ ἀλόη. τὰ δ' ἔξωθεν τοῦ ϲώματοϲ χρίϲματα τῆϲ γαϲτρὸϲ 
ἐπὶ τούτων ἔϲτω μετρίωϲ ϲτύφοντα. μήλινον δέ ἐϲτι καὶ μαϲτίχι-
νον καὶ νάρδινον καὶ τὰ τοιαῦτα· θέρουϲ μὲν τὸ μήλινον μᾶλλον, 
ἐν χειμῶνι δὲ ἡ νάρδοϲ, ἦροϲ δὲ τὸ μαϲτίχινον· ἐν τῷ μέϲῳ γὰρ 
τοῦτό ἐϲτι μηλίνου τε καὶ ναρδίνου μύρου, | θερμαίνοντοϲ μὲν τοῦ 
ναρδίνου, καὶ μάλιϲθ' ὅταν ἀμώμου πλέον ἔχῃ, ψύχοντοϲ δὲ τοῦ μη-
λίνου. ταῖϲ δὲ πλουϲίαιϲ γυναιξὶν ὑπάρχει νάρδου κρεῖττον χρίϲμα, 
φουλιᾶτα τε καὶ τὰ καλούμενα ϲπικᾶτα, θερμαίνοντα καὶ ῥωννύντα τὴν 
γαϲτέρα. 
  ἐὰν δὲ μὴ μόνον ἡ κεφαλὴ θερμοὺϲ ἰχῶραϲ ἐπιπέμπῃ τοῖϲ κατὰ 
γαϲτέρα χωρίοιϲ, ἀλλὰ καὶ αὐτὰ τύχῃ θερμὴν δυϲκραϲίαν ἔχοντα, τοῖϲ 
ἐμψύχουϲιν ἐδέϲμαϲί τε καὶ πόμαϲιν ἀεὶ χρῆϲθαι προϲήκει τὸ μᾶλλόν 
τε καὶ ἧττον ἐν αὐτοῖϲ ὑπαλλάττονταϲ κατὰ τὰϲ ὥραϲ τοῦ ἔτουϲ, οὐ 
πρὸϲ τοὐναντίον ἀφικνουμένουϲ, ὥϲπερ ἐπὶ τῶν εὐκράτων ἐργαζόμεθα, 
χειμῶνοϲ μὲν θερμαίνοντεϲ, θέρουϲ δὲ ψύχοντεϲ. ὡϲαύτωϲ δὲ κἂν ἀμ-
φότερα τὰ μόρια τὴν ψυχρὰν ἔχῃ δυϲκραϲίαν, ἀεὶ μὲν χρῆϲθαι τοῖϲ 
θερμοῖϲ ἐδέϲμαϲί τε καὶ πόμαϲι καὶ χρίϲμαϲιν, ὑπαλλάττειν δὲ αὐτὰ 
κατὰ τὰϲ ὥραϲ, ἐπιτείνονταϲ καὶ ἀνιένταϲ. χαλεπὴ δὲ γίνεται μίξιϲ, 
ὅταν ἤτοι γε εἰϲ θερμὴν γαϲτέρα καταρρέωϲιν ἐκ τῆϲ κεφαλῆϲ οἱ ψυ-
χροὶ καὶ φλεγματώδειϲ ἰχῶρεϲ, εἰϲ τὴν ψυχρὰν | δὲ οἱ θερμοί· καὶ τού-
των γ' ἀμφοτέρων ἐπειράθην ἀεὶ δυϲμεταχειριϲτοτέραϲ οὔϲηϲ τῆϲ ἑτέ-
ραϲ, καθ' ἣν εἰϲ θερμὴν κοιλίαν οἱ φλεγματώδειϲ τε καὶ ψυχροὶ κατα-
φέρονται χυμοί.  
  χειρίϲτη δέ, ὅταν οὕτωϲ ἔχῃ καταϲκευῆϲ τε καὶ φύϲεωϲ ὁ ἄν-
θρωποϲ, ὡϲ μήτ' εὔλυτον ἔχειν γαϲτέρα μήτ' ἐμεῖν ἑτοίμωϲ. δια-
φθείρονται γὰρ οἱ φλεγματώδειϲ χυμοί, κατὰ τὴν θερμὴν γαϲτέρα 
χρονίζοντεϲ, ὡϲ δάκνειν ταύτην ἀναπέμπειν τε πρὸϲ τὴν κεφαλὴν 
ἀτμοὺϲ μοχθηρούϲ. ὡϲ ἐάν γε φλεγματώδηϲ χυμὸϲ ἐκ τῆϲ κεφαλῆϲ εἰϲ 
ψυχρὰν φύϲει γαϲτέρα καταρρέῃ, ῥᾴϲτη τοῖϲ τοιούτοιϲ βοήθεια γίνεται, 
λαμβάνουϲιν ἕωθεν τοῦ διὰ τριῶν πεπέρεων ἁπλοῦ φαρμάκου. καὶ 
πέπερι δὲ μόνον ἀκριβῶϲ λεῖον ὕδατι μίξαντα πίνειν ἐγχωρεῖ· κάλλιον 
δ' ἐϲτὶ καὶ εὐϲτομαχώτερον εἰϲ αὐτὰ τὸ λευκόν. ἀψινθίου δὲ πόϲιϲ 
ἐναντιωτάτη τοῖϲ οὕτω διακειμένοιϲ· ἐμπλάττει γὰρ αὐτῶν τῇ γαϲτρὶ 
τὸν φλεγματώδη χυμόν, ὡϲ ἂν οὐκ ἔχον ἀξιόλογον ἐν ἑαυτῷ δύναμιν 
ῥυπτικήν. οὐ μὴν οὐδ' ἀλόη τούτουϲ ὀνίνηϲιν ἑλκτικὴν δύναμιν ἔχουϲα 
χολώ|δουϲ χυμοῦ. καὶ διὰ τοῦτ' ἐπενοήθη καλῶϲ ἡ καλουμένη πικρὰ 
τῇ τῶν μιγνυμένων δριμύτητι καὶ θερμότητι τέμνουϲα καὶ ῥύπτουϲα 
τοὺϲ παχεῖϲ καὶ γλίϲχρουϲ χυμούϲ, ὁποῖόν ἐϲτι τὸ κινάμωμον. ἀλλ' 
οὐχ οἷόν τε τοιούτῳ φαρμάκῳ χρῆϲθαι ϲυνεχῶϲ, ὥϲπερ τῷ διὰ τριῶν 
πεπέρεων ἢ τῷ διὰ τῆϲ καλαμίνθηϲ. εἰ γὰρ καὶ καθ' ἑκάϲτην ἡμέραν 
χρῷτο τούτοιϲ ὁ τὴν ψυχρὰν ἔχων γαϲτέρα, βλάβηϲ οὐδεμιᾶϲ πειρα-
θήϲεται. τοὐπίπαν μὲν οὖν εἰϲ ἑκατὸν δραχμὰϲ τῆϲ ἀλόηϲ ἓξ ἑκάϲτου 
τῶν ἄλλων μίγνυνται, ὄντων καὶ αὐτῶν ἕξ. καὶ αὕτη γ' ἐϲτίν, ἣν 
ἅπαντεϲ ἐν Ῥώμῃ ϲκευάζουϲι πικράν. ἐγὼ δὲ καὶ δύο ἄλλαϲ ϲυντίθημι 
κατὰ μὲν τὴν ἑτέραν αὐτῶν πλέονα μιγνὺϲ τὰ θερμαίνοντα, κατὰ δὲ 
τὴν ἑτέραν ἐλάττονα. πλέονα μὲν οὖν ἐμβληθήϲεται τῆϲ ἀλόηϲ μόνηϲ 
ἀφελόντων ἡμῶν τοῦ πλήθουϲ, ὡϲ εἰϲ ὀγδοήκοντα δραχμὰϲ ἐμβάλλε-
ϲθαι τῶν ἄλλων ἑκάϲτου τὰϲ ἕξ· ἐλάττονα δὲ τῆϲ ἀλόηϲ τὸ πλῆθοϲ 
αὐξηϲάντων εἴκοϲι δραχμαῖϲ, ὡϲ εἰϲ ἑκατὸν καὶ εἴκοϲι τῆϲ ἀλόηϲ ἑκά-
ϲτου τῶν ἄλλων ἐμβάλλειν ἕξ. εὔδηλον δέ, ὅτι κιναμώμου τιϲ ἀπο-
ρῶν ἐμβάλλει καϲίαϲ τῆϲ | ἀρίϲτηϲ τὸ διπλάϲιον· ἔνιαι γὰρ εἰϲ τοϲοῦτον 
ἥκουϲι τῆϲ οἰκείαϲ ἀρετῆϲ, ὡϲ μηδὲν ἀποδεῖν ἀτόνου κιναμώμου· τοῦ 
γὰρ εὐτόνου καὶ ἡ τοιαύτη καϲία πολλῷ λείπεται. ἀλλ' ὥϲπερ, ὅταν 
ἀπορῶμεν ἄρτου καλοῦ, τὸν φαυλότατον ἐϲθίομεν, οὕτω καὶ καϲίᾳ τῇ 
καλλίϲτῃ χρηϲόμεθα κατὰ τὴν ἀπορίαν τοῦ κιναμώμου. ἐφ' ὧν μὲν 
οὖν ϲωμάτων ἡ γαϲτήρ ἐϲτιν ἤτοι γ' εὔκρατοϲ μέν, ἀλλ' ἐπὶ τὸ ψυ-
χρότερον ῥέπουϲα, ἐπιτήδειόν ἐϲτι τὸ καλούμενον Διοϲπολιτικὸν φάρ-
μακον, ὃ καὶ αὐτὸ διττῶϲ εἴωθα ϲυντιθέναι, τοῖϲ μὲν ἐπεχομένοιϲ τὴν  
γαϲτέρα νίτρου τοῦ Βερνικαρίου καλουμένου μιγνὺϲ ἴϲον τῷ τε κυμίνῳ 
καὶ τῷ πηγάνῳ καὶ τῷ πεπέρει, τοῖϲ δ' εὔλυτον ἔχουϲιν ἥμιϲυ. ϲυμ-
πεφώνηται γὰρ ὑπὸ τούτου τοῦ φαρμάκου λεπτύνεϲθαί τε τὸ φλέγμα 
καὶ τὰ φυϲώδη πνεύματα κενοῦϲθαι. χαλεπὴ δ' ἐϲτὶ καὶ δυϲμεταχεί-
ριϲτοϲ ἡ ἐπιπλοκὴ τῆϲ δυϲκράτου κατὰ θερμότητα γαϲτρὸϲ τῇ ψυχρᾷ 
κεφαλῇ. τὸ μὲν γὰρ φλέγμα τὸ καταρρέον εἰϲ τὴν γαϲτέρα χρῄζει τοῦ 
διὰ τριῶν πεπέρεών τε καὶ καλαμίνθηϲ, ὥϲπερ καὶ τοῦ προειρημέ|νου 
Διοϲπολιτικοῦ, τὸ δὲ ϲτόμα τῆϲ γαϲτρὸϲ ὑπὸ τῶν ἐκπυρούντων βλά-
πτεται. τέμνειν οὖν τῶν οὕτω διακειμένων καὶ ἀπορρύπτειν τὸ φλέγμα 
πειρᾶϲθαι χρὴ διὰ τῶν μὴ θερμαινόντων, ὁποῖόν ἐϲτι καὶ ὀξύμελι. 
χαλεπὴ δὲ καὶ δυϲδιάθετόϲ ἐϲτιν ἐπιπλοκὴ καὶ ἡ τῶν τοιούτων τοῦ 
ϲώματοϲ καταϲκευῶν, ἐν αἷϲ ἄτονον μέν ἐϲτι καὶ ναυτιῶδεϲ τὸ ϲτόμα 
τῆϲ κοιλίαϲ, ὃ δὴ καὶ ϲτόμαχον ὀνομάζουϲιν, ἴϲχεται δὲ ἡ γαϲτήρ. 
ὅϲα γὰρ αὐτὴν προτρέπει, εὐθέωϲ πάντα ἀνατρέπει τὸν ϲτόμαχον, ὡϲ 
ἐπιπολάζειν τε αὐτῷ τὰ ϲιτία καὶ ναυτίαν ἐργάζεϲθαι πολλάκιϲ· οἷϲ 
ἐξ ἀνάγκηϲ ἕπεται τὸ μηδὲ πέττεϲθαι καλῶϲ τὴν τροφήν. ἐὰν δὲ πά-
λιν εὐϲτόμαχα διδῷϲ αὐτοῖϲ ἐδέϲματα, καὶ τρίτηϲ καὶ τετάρτηϲ ἡμέραϲ 
ἡ γαϲτὴρ ἐπέχεται. τοῖϲ τοιούτοιϲ οὖν ἓν εἶδοϲ εὗρον διαίτηϲ ἁρμό-
ζον, ἐν ἀρχῇ μὲν προϲφερομένοιϲ λάχανά τε δι' ἐλαίου καὶ γάρου καὶ 
τἄλλα, ὅϲα λαπάττειν εἴωθε τὴν γαϲτέρα, μετὰ δὲ τὴν αὐτάρκη τρο-
φὴν ἐπιλαμβάνουϲί τι τῶν τονούντων τὸν ϲτόμαχον. ἔϲτι δὲ δὴ ταῦτα 
μῆλά τε καὶ | ἄπια καὶ ῥοιαί· ἔνια γάρ ἐϲτι τοιαῦτα γένη χωρὶϲ ὀξύ-
τητοϲ ϲτύφοντα. αὐτὸϲ δὲ ὁ ἄνθρωποϲ ἁπάντων αὐτῶν ἐν μέρει πειρα-
θείϲ, ὅπερ ἂν ἀβλαβέϲτατόν τε καὶ ἥδιϲτον εὑρίϲκῃ, τούτῳ χρήϲθω. μὴ 
πολὺ δὲ μηδὲ τούτων ἑκάϲτου λαμβάνειν, ἀλλ' ὅϲον, ὡϲ ἔφην, ἰάϲεται 
τὴν ἀτονίαν τοῦ ϲτομάχου· τῆϲ γὰρ τοιαύτηϲ αὐτῶν χρήϲεωϲ ἐπειρά-
θην εὔλυτον ἐργαζομένηϲ τὴν κοιλίαν. καὶ μᾶλλόν γε τοὐπίπαν οἱ 
οὕτω διακείμενοι διαχωροῦϲιν ἐπιφαγόντεϲ τι τῶν ϲτυφόντων ἢ εἰ 
μηδ' ὅλωϲ ἐχρήϲαντο. τονωθὲν γὰρ αὐτῶν τὸ ϲτόμα τῆϲ κοιλίαϲ ὠθεῖ 
κάτω τά τ' ἐπιπολάζοντα καὶ ϲὺν αὐτοῖϲ τὰ καθ' ὅλην τὴν ἄνω γα-
ϲτέρα καὶ τήν γε φορὰν τῶν ϲιτίων ὑποδεχόμενα τὰ ἔντερα διαφυ-
λάττει, προωθοῦντα καὶ αὐτὰ τὸ παραγινόμενον ἐκ τῶν ὑπερκειμένων 
εἰϲ αὐτά. φαίνεται γὰρ ἡ προωϲτική τε καὶ ἀποκριτικὴ δύναμιϲ, κἂν 
ἐκ τῶν κατὰ τὴν ἕδραν χωρίων ὁρμήϲῃ τι πρὸϲ τὴν ἄνω φοράν, ἄχρι 
τοῦ πλείϲτου διαφυλάττουϲα, καίτοι παρὰ φύϲιν οὔϲηϲ ἐν ζῴῳ τοι- 
αύτηϲ ὁδοῦ. ὅτι δὲ | ἀληθέϲ ἐϲτιν ὃ λέγω, πάρεϲτι μαθεῖν ἑκάϲτῳ τῶν 
πολλάκιϲ ἡμῖν ϲυμβαινόντων ἀναμνηϲθέντι. δακνώδηϲ γοῦν ἐνίοτε 
χυμὸϲ εἰϲ τὰ κατὰ τὴν ἕδραν χωρία παραγενόμενοϲ, ἐρεθίζει μὲν ἡμᾶϲ 
ἐπὶ τὴν ἔκκριϲιν αὐτοῦ· καταϲχεῖν δὲ αὐτὸν ἀναγκαϲθέντεϲ, ἐπειδὰν ἐν 
πολιτικαῖϲ ὦμεν πράξεϲιν, ἀπαλλαγέντεϲ αὐτῶν οὐκέτ' ἀποκρίνομεν, 
αἰϲθανόμεθά τε κἀκ τούτου πολλάκιϲ τῆϲ κεφαλῆϲ ὀδυνηρᾶϲ γινομένηϲ 
ἀνατρεπομένηϲ τε τῆϲ γαϲτρόϲ. εὐλόγωϲ οὖν, εἰ καὶ ὑπακτικοῖϲ ϲιτίοιϲ 
ἐπιπολαζομένου τοῦ ϲτομάχου τὰ ϲτύφοντα ληφθέντα τόνον † ἐμποιή-
ϲαντα τοῖϲ ἄνω μέρεϲι τῆϲ γαϲτρόϲ, ἀρχὴν τῆϲ κάτω φορᾶϲ ἐργάζεται 
τοῖϲ ἐν αὐτῷ περιεχομένοιϲ, ἣν διαδεχόμενα τὰ ἔντερα μέχρι τοῦ 
κάτω πέρατοϲ εἴωθε φυλάττειν. 
  Αὐτάρκωϲ οὖν εἰρημένων τούτων ὥρα μεταβαίνειν ἐπ' ἄλλην 
καταϲκευὴν ἀνώμαλον οὐδεμιᾶϲ τῶν πρόϲθεν ἀπολειπομένην τῇ κακίᾳ, 
καθ' ἣν οἱ μὲν νεφροὶ λίθουϲ ἢ πώρουϲ ἢ ὁπωϲοῦν ὀνομάζειν ἐθέ-
λειϲ γεννῶϲιν, ἡ δὲ τοῦ ϲώματοϲ ἅπαντοϲ φύϲιϲ ἰϲχνὴ τετύχηκεν οὖϲα. 
χρῄζουϲι μὲν γὰρ οὗτοι φαρμάκων καὶ διαιτημάτων λεπτυ|νόντων, ἐν-
αντιώτατα δ' ἐϲτὶ ταῦτα τοῖϲ ἰϲχνοῖϲ ϲώμαϲιν. ὥϲτε τιϲ τῶν χρωμέ-
νων αὐτοῖϲ διὰ τοὺϲ νεφρούϲ, δυϲκινήτων τε καὶ δυϲαιϲθήτων καὶ 
ὥϲπερ ψοφούντων καπυρόν, ὡϲ αὐτὸϲ ὠνόμαζεν, αἰϲθανόμενοϲ τῶν 
δακτύλων, ἐκοινώϲατο μὲν τὰ πρῶτα τοῖϲ κατὰ τὴν Καμπανίαν ἰατροῖϲ, 
ἔνθα διέτριβεν, οἱ δὲ ὡϲ καταψυχθέντων αὐτῶν ἐπὶ διαθέϲει παράλυϲιν 
ἀπειλούϲῃ τοῖϲ δι' εὐφορβίου καὶ λιμνήϲτεωϲ, ἣν «ἀδάρκην» τε καὶ 
«ἀδάρκιον» ὀνομάζουϲιν, ἐχρῶντο φαρμάκοιϲ. ὡϲ δὲ πολὺ χείρων ἡ διά-
θεϲιϲ ἐγίνετο καὶ προϲανέβαινεν ἀεὶ τὰ ϲυμπτώματα τοῖϲ ὑπερκειμένοιϲ 
μέρεϲι μετὰ τοῦ ϲφόδρα ὀδυνᾶϲθαι, κατά τινα τύχην ἐπιδημήϲαντί μοι 
τῇ Καμπανίᾳ δηλώϲαϲ ὁ κάμνων τὰ ϲυμβάντα παρεκάλει βοηθεῖν. ἐγὼ 
δὲ ὅτι μὲν ἐκ τῶν φαρμάκων ὧν εἶπεν ὑπερξηρανθεὶϲ εἰϲ τὴν τοι-
αύτην ἧκε διάθεϲιν ϲυνῆκα, ζητῶν δέ, τίνα ἄν τιϲ αὐτῷ δίαιταν εὕροι, 
καθ' ἣν ἄνευ τοῦ βλάπτεϲθαι τοὺϲ νεφροὺϲ ἰάϲεται τὴν ξηρότητα, 
πτιϲάνηϲ τε χυλὸν ἐπενόηϲα καὶ τῶν ἰχθύων τοὺϲ πετραίουϲ καὶ πε-
λαγίουϲ, ὅϲοι τ' ἄλλοι μηδὲν ἔχουϲι γλίϲχρον. οὕτω δὲ | καὶ τῶν πτη-
νῶν ζῴων ὅϲα παραπλήϲιον ἔχει τὴν ϲάρκα. πολλὰ δὲ τῶν ὀρείων 
ὀνομαζομένων ὀρνίθων τοιαῦτα ταῖϲ κράϲεϲιν· ὅϲα γὰρ ἐν ταῖϲ πό-
λεϲι κατακλείϲαντεϲ ὑγραῖϲ καὶ πολλαῖϲ τροφαῖϲ πιαίνουϲιν οἱ τὰ τοι-
αῦτα καπηλεύοντεϲ, ἐναντιώτατα τούτοιϲ ἐϲτίν. ἀρίϲτη δὲ ϲὰρξ εἰϲ τὴν  
τοιαύτην διάθεϲίν ἐϲτιν ἡ τῶν ὀρείων περδίκων, ἐπ' αὐτῇ δὲ τῶν 
ἀτταγήνων καὶ ψάρων καὶ κοττύφων καὶ κιχλῶν. ἐὰν δὲ ἀπορῶμεν 
ὀρείων ὀρνίθων, ἐκ τῶν ἐν τοῖϲ ἀγροῖϲ τρεφομένων καὶ τῶν κατὰ 
τοὺϲ πύργουϲ περιϲτερῶν νομάδων λαμβάνειν προϲήκει, καθάπερ καὶ 
τῶν ἐν αὐτοῖϲ τοῖϲ πύργοιϲ νεοττευόντων ϲτρουθίων, οὓϲ ὀνομάζουϲι 
πυργίταϲ. ἔϲτωϲαν δὲ ἐν ὑψηλοῖϲ χωρίοιϲ οἱ τοιοῦτοι τῶν ἀγρῶν· 
οὕτω γὰρ καὶ ταῖϲ ἀλεκτορίϲι καὶ τοῖϲ ἀλεκτρυόϲι τοῖϲ κατὰ τὰϲ ἐπαύ-
λειϲ τρεφομένοιϲ ἔνεϲτι χρῆϲθαι. γάλακτοϲ δὲ τοῦ μὲν τῶν ἄλλων 
ζῴων εἴργειν τοὺϲ οὕτω διακειμένουϲ, μόνῳ δ' ἐπιτρέπειν χρῆϲθαι τῷ 
τῶν ὄνων, ἐπειδὴ λεπτομερέϲτερόν ἐϲτι τοῦτο τῶν ἄλλων. καὶ ϲυν-
ελόντι φάναι, μεταξὺ τῆϲ τε λεπτυνούϲηϲ διαίτηϲ καὶ τῆϲ παχυνούϲηϲ 
εἶναι χρή. τὴν δὲ τούτοιϲ ἁρμόττουϲαν | τὴν κατὰ μέροϲ ὕλην ἐν τοῖϲ 
Περὶ τῶν ἐν ταῖϲ τροφαῖϲ δυνάμεων ὑπομνήμαϲιν ἔγραψα καὶ προϲέτι 
τῷ Περὶ εὐχυμίαϲ τε καὶ κακοχυμίαϲ. διὸ καὶ μηκύνειν ἐν τῷ παρόντι 
περιττόν· ἀρκεῖ γὰρ τοῦτο μόνον εἰπεῖν, ὡϲ καὶ τῆϲ ὅλου τοῦ ϲώμα-
τοϲ ἀναθρέψεωϲ ἐπὶ τῶν τοιούτων προνοεῖϲθαι χρὴ δι' ἧϲ ἔμπροϲθεν 
εἶπον ἀγωγῆϲ, ἡνίκα ἐμνημόνευϲα τοῦ πάντα μᾶλλον ὑπομένοντοϲ 
παθεῖν ἢ πιττοῦϲθαι. παχέοϲ δὲ ὄντοϲ τοῦ λιθιῶντοϲ ἀνθρώπου, θαρ-
ρῶν ἂν χρῷο τῇ λεπτυνούϲῃ διαίτῃ. τὰ δ' αὐτὰ νόμιζε καὶ περὶ τῶν 
ἀρθριτικῶν † προϲιέναι. πίνοντεϲ γὰρ ἐκεῖνοι τὰϲ ἀρθριτικάϲ τε καὶ πο-
δαγρικὰϲ ἀντιδότουϲ οἱ μὲν εὔϲαρκοι καὶ παχεῖϲ καὶ πιμελώδειϲ οὐδὲν 
βλάπτονται, λεπτοὶ δὲ ὑπάρχοντεϲ ὅλον τε τὸ ϲῶμα ξηραίνονται καὶ 
τοὺϲ πόδαϲ αὐτοὺϲ ἐνίοτε καὶ τὰϲ χεῖραϲ, εἰ πρότερον ἐπεπόνθειϲαν, 
εἰϲ χαλεπωτέραν ἄγουϲι διάθεϲιν. εἰδέναι μέντοι χρὴ τὰϲ ποδαγρικὰϲ 
ταύταϲ ἀντιδότουϲ πολὺ τῶν νεφριτικῶν διαλλαττούϲαϲ οὐ μόνον τῷ 
λεπτύνειν τοὺϲ παχεῖϲ καὶ γλίϲχρουϲ χυμούϲ, | ἀλλὰ καὶ τῷ θερμαίνειν 
τε καὶ ξηραίνειν· ἐπὶ γάρ τοι τῶν νεφριτικῶν οὐδὲ τὴν ἀρχὴν ὅϲα 
θερμαίνει ϲφοδρῶϲ διδόναι χρή. λέλεκται δὲ τελέωϲ δηλονότι περὶ τῶν 
τοιούτων ἁπάντων ἐν τῇ τῆϲ Θεραπευτικῆϲ μεθόδου πραγματείᾳ καὶ 
ταῖϲ Περὶ τῶν φαρμάκων, διτταῖϲ οὔϲαιϲ καὶ ταύταιϲ, προτέραϲ μὲν τῇ 
τάξει τῆϲ τῶν ἁπλῶν, δευτέραϲ δὲ τῆϲ τῶν ϲυνθέτων· 〈ὧν〉 οὔτε μηδ'  
ὅλωϲ οὔτ' ἐπὶ πλέον προϲήκει μεμνῆϲθαι διὰ τὸ καὶ τὰ τοιαῦτα ϲώματα 
μεταξὺ τῶν τ' ἀκριβῶϲ ὑγιαινόντων καὶ τῶν ἤδη νοϲούντων εἶναι· τὸ 
γάρ τοι προφυλακτικὸν ὀνομαζόμενον μέροϲ τῆϲ ἰατρικῆϲ τῶν οὕτω 
διακειμένων προνοεῖται ϲωμάτων. οὐδένα γοῦν τῶν ἄμεμπτον ἐχόν-
των τὴν τοῦ ϲώματοϲ ἕξιν οὔτ' ἀξιοῦμεν φάρμακα πίνειν οὔτε λεπτυ-
νούϲῃ διαίτῃ χρῆϲθαι· τοὺϲ δὲ διὰ φυϲικὴν ἀϲθένειαν ἤτοι τοῦ ϲώμα-
τοϲ ἅπαντοϲ ἢ μορίων τινῶν ἑτοίμωϲ βλαπτομένουϲ εἰϲ τὴν προ-
φυλακτικὴν ὀνομαζομένην ἀγωγὴν ἀξιοῦμεν ἕλκεϲθαι, τῆϲ ὑπόπτου 
διαίτηϲ ἀφιϲταμένουϲ, ὑφ' ἧϲ οὐδὲν ὁρῶμεν βλαπτομένουϲ, ὅϲοι | κα-
λῶϲ κατεϲκευαϲμένοι τὰ ϲώματα φύϲει διαπονεῖν οὐκ ὀκνοῦϲι τὰ μέτρια. 
  Τοῖϲ μέντοι ῥᾳδίωϲ πάϲχουϲιν, ὡϲ καὶ τοῖϲ μεγάλοιϲ νοϲή-
μαϲιν ἐμπίπτειν ϲυνεχῶϲ, οἷον τοῖϲ ἐπιληπτικοῖϲ καὶ ϲκοτωματικοῖϲ 
καὶ κεφαλαλγικοῖϲ ἔτι τε τοῖϲ ἄλλοιϲ, ἐφ' ὧν ἡ κεφαλὴ τοῖϲ ὑπο-
κειμένοιϲ μορίοιϲ αἰτία γίνεται τῶν ϲυμπτωμάτων (ἐν οἷϲ εἰϲιν ὀδόντεϲ 
οὖλά τε καὶ κίων καὶ ϲυλλήβδην εἰπεῖν ἅπαντα τὰ κατὰ τὸ ϲτόμα 
καὶ τὴν φάρυγγα μόρια καὶ πρὸϲ αὐτοῖϲ ὦτα καὶ ὀφθαλμοὶ καὶ ϲτό-
μαχοϲ καὶ κοιλία καὶ τὰ πνευματικὰ μόρια λάρυγξ ἀρτηρία τραχεῖα καὶ 
πνεύμων καὶ θώραξ), ὁ ϲκοπὸϲ τῶν διαιτημάτων κοινὸϲ αὐτὴν μὲν 
καὶ πρώτην μάλιϲτα τὴν κεφαλὴν ἐργάζεϲθαι δυϲπαθῆ, μετὰ ταύτην 
δὲ καὶ τῶν βλαπτομένων μορίων προνοεῖϲθαι γινώϲκονταϲ, ὡϲ καὶ 
τοῦτ' αὐτὸ πάλιν ἑτέρου δεῖται διοριϲμοῦ, λέγω δὲ τὸ μὴ πάντα 
ῥωννύναι τὰ βλαπτόμενα μόρια. ἄριϲτοϲ δὲ διοριϲμὸϲ ὁ εἰϲ τὴν χρείαν 
αὐτῶν ἀναγόμενοϲ. ὀφθαλμῶν μὲν γὰρ καὶ ὤτων ἡ χρεία μεγάλη, καὶ 
διὰ | τοῦτο προϲήκει τῶν ἐκ τῆϲ κεφαλῆϲ περιττωμάτων εἰϲ αὐτὰ 
φερομένων τὴν ὑφ' <Ἱπποκράτουϲ> ὀνομαζομένην «παροχέτευϲιν» ἐρ-
γάζεϲθαι, μάλιϲτα μὲν ἐπὶ ῥῖνα περιϲπῶντα τὸ φερόμενον ἐπ' αὐτά, 
ταύτηϲ δ' οὐχ ὑπακουούϲηϲ, εἰϲ τὸ ϲτόμα διὰ τῶν ἀποφλεγματιζόντων 
φαρμάκων, ὥϲπερ γε κἀπὶ τὴν ῥῖνα διὰ τῶν πταρμοὺϲ κινούντων, ὅϲα τε 
πρὸϲ τὰϲ ἐμφράξειϲ αὐτῶν ἁρμόττει. ὀφθαλμοὺϲ δὲ τονώϲειϲ τῷ διὰ τοῦ 
Φρυγίου λίθου χρώμενοϲ ξηρῷ κολλυρίῳ, τοῖϲ βλεφάροιϲ ἐπάγων τὴν 
μήλην χωρὶϲ τοῦ προϲάπτεϲθαι τοῦ κατὰ τὸν ὀφθαλμὸν ἔνδον ὑμένοϲ· 
οὕτωϲ οὖν πράττουϲιν ὁϲημέραι καὶ ϲτιμμιζόμεναι αἱ γυναῖκεϲ. εἰϲ δὲ τὴν 
τῶν ὤτων ῥώμην ἀπόχρη μὲν καὶ τὸ γλαύκιον μόνον, παρατριβόμενον 
ἐπ' ἀκόνηϲ ϲὺν ὄξει, κἄπειτα διὰ μήληϲ ἐγχεόμενον ἀτρέμα χλιαρὸν ἢ 
διὰ τούτου δὴ τοῦ ϲυνήθουϲ ὀργάνου, καλουμένου δὲ ὑπὸ τῶν ἰατρῶν 
«ὠτεγχύτου»· κἀπειδὰν ἤδη ϲοι δοκῇ τονοῦϲθαι καλῶϲ, ὡϲ μηδὲν ἐπιρρεῖν  
αὐτοῖϲ, ϲυνεχῶϲ ἐνϲτάξειϲ ναρδίνου μύρου τοῦ ἀρίϲτου, πρότερον μὲν 
ἐν Λαοδικείᾳ μόνῃ τῆϲ Ἀϲίαϲ ϲκευαζομένου καλλίϲτου, νυνὶ δὲ | καὶ 
κατ' ἄλλαϲ πόλειϲ. ἔτι δὲ μᾶλλον τὸ διὰ γλαυκίου καλούμενον κολ-
λύριον ὀνήϲει τε καὶ ῥώϲει τὰ ὦτα καὶ τὸ διὰ ῥόδων καὶ τὸ κροκῶ-
δεϲ καὶ τὸ νάρδινον καὶ τὸ δι' οἴνου καὶ τῶν μύρων τὰ ἐν Ῥώμῃ 
ϲκευαζόμενα ταῖϲ πλουϲίαιϲ γυναιξίν, ἃ φουλιᾶτα τε καὶ ϲπικᾶτα προϲ-
αγορεύουϲιν. εἰ δὲ πολὺ ϲυνεχῶϲ ἐπὶ τὰ ὦτα καταφέροιτο τὸ ἀπὸ 
τῆϲ κεφαλῆϲ ῥεῦμα καὶ πύον καὶ ἑλκώϲειϲ γεγονυῖαι τύχοιεν, τὴν μὲν 
ἕλκωϲιν διὰ τοῦ Ἀνδρωνίου φαρμάκου καὶ τῶν ὁμοίων ἐκθεραπευτέον. 
ἐν αὐτῷ δὲ τῷ ταῦτα πράττειν ἀντιϲπαϲτέον ἐπὶ ῥῖνά τε καὶ ϲτόμα 
καὶ μετὰ ταῦτα τοῖϲ εἰρημένοιϲ χρηϲτέον. 
  Ὥϲπερ δὲ ὑπὸ τῶν ἐκ τῆϲ κεφαλῆϲ καταρρεόντων βλάπτεται 
πολλάκιϲ πολλὰ τῶν ὑποκειμένων, οὕτω δι' ἧπαρ ἢ νεφροὺϲ ἢ ϲπλῆνα 
νόϲοι ϲυμβαίνουϲιν ἑτέροιϲ μορίοιϲ ἀϲθενεϲτέροιϲ αὐτῶν. ἐδείχθη γὰρ 
ἐν τοῖϲ τῶν φυϲικῶν δυνάμεων ὑπομνήμαϲιν ἕκαϲτον μόριον ἑλκτικὴν 
τῶν οἰκείων αὐτοῦ χυμῶν ἴϲχον δύναμιν, | οὓϲ ἀλλοιοῦϲα κἀξομοιοῦϲα 
εἰϲ τροφὴν καταχρῆται, καί τινι πάλιν ἑτέρᾳ δυνάμει τὸ περιττὸν 
ἀποκρίνειν ἐφιέμενον εἴϲ τι τῶν πληϲίον. ἂν μὲν οὖν αὐτὸ τὸ πε-
πονθὸϲ εὔρωϲτον ἔχῃ τὴν ἕξιν τοῦ ϲώματοϲ, οὐ δέχεται τὸ πεμπό-
μενον, ὥϲτ' ἐν τῷ πρωτοπαθοῦντι μένον ἐκείνῳ τῷ μορίῳ ϲυνεχῶϲ 
πάϲχοντα τὸν ἄνθρωπον ἀπέδειξεν· ἐὰν δ' ἀϲθενέϲτερον ᾖ τι τοῦ 
πέμποντοϲ, ἐδέξατο μέν, αὖθιϲ δὲ ὠθεῖ πρόϲ τι καὶ αὐτὸ τῶν ἀϲθε-
νεϲτέρων, κἀκεῖνο πάλιν εἰϲ ἄλλο, μέχριϲ ἂν εἴϲ τι τῶν οὐδὲν ἐχόν-
των ἀϲθενέϲτερον ἑαυτῶν καταϲκήψῃ τὸ περιττόν. κατὰ τοῦτον μὲν 
οὖν τὸν λόγον ἄλλοϲ ἄλλῳ μέρει ϲυνεχῶϲ ἐνοχλεῖται τῶν ἀμελῶϲ 
διαιτωμένων· τοῖϲ δὲ μὴν μηδὲν ἀθροίζουϲι περιττὸν ἀβλαβὲϲ ἀεὶ μένει 
τὸ ἀϲθενέϲ. ἀπόδειξιϲ δὲ τούτου ϲαφεϲτάτη τὸ δι' ἑξαμήνου ἢ πλεό-
νων ἐνίουϲ ἐνοχλεῖϲθαι τοῖϲ ἀϲθενέϲι μορίοιϲ. εἰ γὰρ αὕτη μόνη ἦν 
ἀϲθένεια τῆϲ βλάβηϲ αἰτία, διὰ παντὸϲ ἂν ἔπαϲχε τὸ ἄρρωϲτον μόριον, 
ὡϲ ἄν γε διαπαντὸϲ ἔχον ἐν ἑαυτῷ ϲυνυπάρχουϲαν τὴν τοῦ πάϲχειν 
αἰτίαν. | ἐπεὶ τοίνυν οὐ πάϲχει διὰ παντόϲ, εὔδηλόν ἐϲτι καὶ ἄλλο τι 
προϲέρχεϲθαι τὸ ϲυμπληροῦν τοῦ παθήματοϲ αὐτοῦ τὴν γένεϲιν, ὅπερ 
οὐδὲν ἕτερόν ἐϲτι τοῦ περιττεύοντοϲ ἢ κατὰ τὸ πλῆθοϲ ἢ κατὰ τὴν  
ποιότητα. καὶ τοῦτό γε αὐτὸ τὸ περιττεῦον ἢ καθ' ὅλον ἀθροίζεται 
τὸ ϲῶμα (καὶ καλοῦϲι «πληθώραν» τὴν τοιαύτην διάθεϲιν) ἢ ἔν τινι 
τῶν κυρίων μέν, ἀϲθενῶν δὲ φύϲει μορίων, ὅπερ ἤτοι γ' ἐν αὐτῷ 
μένον ἢ πρόϲ τι τῶν ἀϲθενεϲτέρων φύϲει μορίων ἀποχωροῦν τὴν βλά-
βην ἐργάζεται. ϲκεπτέον οὖν καὶ διοριϲτέον αὐτὸ τοῦτο πρῶτον, εἴτε 
δι' ἑαυτοῦ αἰτίαν ϲυνεχῶϲ νοϲεῖ τὸ μόριον εἴτε δι' ἄλλο τι πρότερον 
αὐτοῦ πάϲχον. ἐνίοτε μὲν οὖν ἔξωθεν ἡ βλάβη τοῖϲ ἀϲθενέϲι γίνεται 
μορίοιϲ ἤτοι ψυχθεῖϲιν ἢ φλεχθεῖϲιν ἢ πληγεῖϲιν ἢ κοπωθεῖϲιν, ὡϲ τὰ 
πολλὰ δὲ ἐπὶ τοῖϲ διαιτήμαϲι πλῆθοϲ ἢ κακοχυμίαν ἀθροίζουϲι. προϲ-
έχειν οὖν χρὴ τῷ μεγέθει τῆϲ φυϲικῆϲ ἀϲθενείαϲ τοῦ μορίου, διοριϲμῷ 
χρώμενον τοιῷδε· λεπτότερον χρὴ διαιτῆϲαι τὸν ἄνθρωπον ἢ πρόϲθεν 
ἅμα τῷ δηλονότι καὶ τὰ προϲήκοντα γυμνάϲια γυμνάζεϲθαι, | φυλάτ-
τεϲθαι δὲ καὶ τὴν ἀπὸ τῶν ἔξωθεν αἰτίων βλάβην· εἶτα, ἐὰν μὲν ἐπὶ 
τούτοιϲ μήτ' ἰϲχνὸϲ γένηται μήτε διοχλῆται τὸ ἄρρωϲτον αὐτοῦ μό-
ριον, ἐπιμένειν τοῖϲ διαιτήμαϲιν, ἐὰν δ' ἤτοι λεπτύνηται πᾶϲι τοῖϲ 
μέρεϲιν ἢ καί τι πάϲχῃ τὸ φαύλωϲ κατεϲκευαϲμένον, ὑπαλλάττειν τὴν 
τοιαύτην δίαιταν, ἐὰν μὲν πάϲχῃ, δυοῖν θάτερον ἐργαζομένουϲ, ἢ τὴν 
δίαιταν ἐπὶ τὸ λεπτότερον ἄγονταϲ ἢ κενώϲεϲιν ὡραίαιϲ χρωμένουϲ. 
ἐνίοιϲ μὲν οὖν ἦροϲ εἰϲβάλλοντοϲ αὐτάρκηϲ κένωϲιϲ μία καθ' ἕκαϲτον 
ἔτοϲ γινομένη, τιϲὶ δ' ἐπὶ τῇδε καὶ δευτέραϲ φθινοπωρινῆϲ γίνεται 
χρεία. πλῆθοϲ μὲν οὖν ἀθροίζοντοϲ τοῦ ϲώματοϲ, αἵματοϲ ἀφαιρέϲει 
κενοῦν, κακοχυμίαν δὲ διὰ καθαίροντοϲ φαρμάκου τὸν ἐπικρατοῦντα 
χυμόν. ἐὰν δὲ ἐπὶ τῇ προϲηκούϲῃ διαίτῃ μηδὲν πάϲχῃ τὸ μόριον, 
ἰϲχναίνηται δὲ τὸ ϲῶμα, τῇ πιττώϲει χρηϲτέον, ὡϲ ἔμπροϲθεν εἴπομεν, 
εἰϲ ἀνάθρεψιν ἕξεωϲ λεπτυνομένηϲ. 
  Μοχθηροτάτη δὲ ϲύϲταϲίϲ ἐϲτι ϲώματοϲ καὶ ἡ τοιάδε· ϲπέρμα 
πολὺ καὶ θερμὸν ἔνιοι γεννῶϲιν ἐπεῖγον | αὐτοὺϲ εἰϲ ἀπόκριϲιν, οὗ μετὰ τὴν 
ἔκκριϲιν ἔκλυτοί τε γίνονται τῷ ϲτόματι τῆϲ κοιλίαϲ (ὃ καὶ αὐτὸ καλεῖται 
«ϲτόμαχοϲ» οὐ μόνον ὑπὸ τῶν ἰατρῶν, ἀλλὰ καὶ ὑπὸ τῶν ἄλλων ἀνθρώ-
πων, ὥϲπερ ὑπὸ τῶν παλαιῶν ἐκαλεῖτο «καρδία») καὶ τῷ ϲώματι δὲ παντὶ 
καταλύονταί τε καὶ ἀϲθενεῖϲ γίνονται καὶ ξηροὶ καὶ λεπτοὶ καὶ ὠχροὶ καὶ 
κοιλοφθαλμιῶντεϲ οἱ οὕτω διακείμενοι. εἰ δὲ ἐκ τοῦ ταῦτα πάϲχειν ἐπὶ 
ταῖϲ ϲυνουϲίαιϲ ἀπέχοιντο μίξεωϲ ἀφροδιϲίων, δύϲφοροι μὲν τὴν κεφα-
λὴν γίνονται, δύϲφοροι δὲ τῷ ϲτομάχῳ καὶ ἀϲώδειϲ. οὐδὲν δὲ μέγα διὰ 
τῆϲ ἐγκρατείαϲ ὠφελοῦνται· ϲυμβαίνει γὰρ αὐτοῖϲ ἐξονειρώττουϲι παρα-
πληϲίαϲ γίνεϲθαι βλάβαϲ, ἃϲ ἔπαϲχον ἐπὶ ταῖϲ ϲυνουϲίαιϲ. εἷϲ δέ τιϲ  
ἐξ αὐτῶν ἔφη μοι δακνώδουϲ τε καὶ θερμοῦ πάνυ τοῦ ϲπέρματοϲ 
αἰϲθάνεϲθαι κατὰ τὴν ἀπόκριϲιν οὐ μόνον ἑαυτόν, ἀλλὰ καὶ τὰϲ γυ-
ναῖκαϲ, αἷϲ ἂν ὁμιλήϲῃ. τούτῳ τοίνυν ἐγὼ ϲυνεβούλευϲα βρωμάτων 
μὲν ἀπέχεϲθαι τῶν γεννητικῶν ϲπέρματοϲ, προϲφέρεϲθαι δὲ οὐ βρώ-
ματα μόνον, ἀλλὰ καὶ φάρμακα τὰ τούτου ϲβεϲτικά (λέλεκται δὲ αὐτῶν 
ἡ ὕλη κατὰ τὰ | Περὶ τροφῶν καὶ τὰ τῶν ἁπλῶν φαρμάκων ὑπο-
μνήματα), γυμνάϲια δὲ γυμνάζεϲθαι τὰ διὰ τῶν ἄνω μορίων μᾶλλον, 
ὁποῖόν ἐϲτι τό τε διὰ τῆϲ ϲμικρᾶϲ ϲφαίραϲ καὶ τὸ διὰ τῆϲ μεγάληϲ 
καὶ τὸ διὰ τῶν ἁλτήρων, μετὰ δὲ τὸ λουτρὸν ὅλην τὴν ὀϲφὺν ἀλεί-
φεϲθαι τῶν ψυχόντων τινὶ χριϲμάτων· ἔϲτι δὲ δὴ τὰ τοιαῦτα τὸ κα-
λούμενον ὠμοτριβὲϲ καὶ ὀμφάκινον ἔλαιον ῥόδινόν τε καὶ μήλινον ἐκ 
τοῦ τοιούτου γεγονὸϲ ἐλαίου. ϲυνέθηκα δ' αὐτὸϲ ἐνίοιϲ καὶ παχύτερα 
τῇ ϲυϲτάϲει χρίϲματα πρὸϲ τὸ μὴ ῥᾳδίωϲ ἀπορρεῖν. ἡ δὲ ϲύνθεϲιϲ 
αὐτῶν ἐϲτι διά τε κηροῦ καί τινοϲ ἄλλου τῶν ψυχόντων γινομένη. 
πρῶτον δὲ τὸ καλούμενον ὑπὸ τῶν ἰατρῶν «κηρέλαιον» ποιήϲαϲ, εἶτ' ἐν 
θυίᾳ μαλάξαϲ ταῖϲ χερϲὶν ἱκανῶϲ ἐπίχει τὸν ψύχοντα χυλὸν ἐπὶ πλεῖ-
ϲτον ἀναφυρῶν ὡϲ ἑνωθῆναι. τὴν δ' ὕλην τῶν τοιούτων χυλῶν ἐν 
τῇ τῶν ἁπλῶν φαρμάκων πραγματείᾳ γεγραμμένην ἔχειϲ. προχειρό-
τατοι δ' αὐτῶν εἰϲι καὶ ῥᾷϲτοι ποριϲθῆναι οἵ τε τῶν ἀειζῴων καὶ τοῦ 
ϲτρύχνου κοτυληδόνοϲ τε καὶ ψυλλίου καὶ πολυγόνου καὶ τριβόλου καὶ 
ἀνδράχνηϲ· οὐκ ἀνίηϲι δὲ αὕτη | χυλόν, ἐὰν μὴ κοπτομένηϲ ἐν ὅλμῳ 
παρεγχέηταί τιϲ ἄλλου ὑγροῦ καὶ λεπτοῦ καὶ ὑδατώδουϲ τὴν ϲύϲταϲιν 
καὶ γλίϲχρου καὶ παχέοϲ, ὥϲπερ ὁ τῆϲ ὄμφακόϲ τε καὶ τῶν ῥόδων. 
ἀλλ' οὗτοι μὲν ἐν τῷ θέρει, τῶν δ' ἄλλων πολλοὶ καὶ κατὰ τὰϲ ἄλλαϲ 
ὥραϲ εἰϲίν, ὥϲπερ ὁ τῆϲ θριδακίνηϲ τῶν ψυχόντων καὶ αὐτὸϲ ὑπάρ-
χων. ἀλλὰ καὶ τὸ λινόϲπερμον ἑψόμενον ἐν ὕδατι ψύχοντα χυλὸν 
ἐργάζεται. γυμναϲτὴν δέ τινα τῶν ἀθληταῖϲ ἐπιϲτατούντων ἐθεαϲάμην 
μολιβδίνην λεπίδα ταῖϲ ψόαιϲ ὑποβάλλοντα τοῦ ἀθλητοῦ πρὸϲ τὸ μὴ 
ὀνειρώττειν αὐτόν, καί τινι τῶν οὕτω παϲχόντων ἰδιωτῶν ἐδήλωϲα, 
καὶ χάριν ἔγνω τῇ χρήϲει τοῦ δηλωθέντοϲ. ἕτεροϲ δέ τιϲ ἀϲθενεϲτέ-
ραν ἔχων τὴν φύϲιν τῆϲ ϲαρκὸϲ οὐκ ἠνέϲχετο τῆϲ τοῦ μολίβδου ϲκλη-
ρότητοϲ, ᾧ ϲυνεβούλευϲα τῶν εἰρημένων ἄρτι βοτανῶν ὑποϲτρώννυ-
ϲθαί τιναϲ, ἀναμιγνύναι δὲ αὐταῖϲ καὶ ἄγνου κλῶναϲ ἁπαλοὺϲ καὶ 
πηγάνου, ᾔϲθετό τε παραχρῆμα τῆϲ ἐξ αὐτῶν ὠφελείαϲ, ὡϲ χρῆϲθαι 
τοῦ λοιποῦ διαπαντόϲ. ἀλλὰ καὶ ϲυνεχῶϲ ἐϲθίειν τὸ ϲπέρμα τοῦ ἄγνου 
ϲυμβουλεύϲαντόϲ μου καὶ τούτου χά|ριν ᾔδει, καθάπερ καὶ τοῦ πηγά- 
νου. τῶν μὲν οὖν τοιούτων ἡ ὕλη κατά τε τὰ τῶν ἁπλῶν φαρμά-
κων ὑπομνήματα καὶ τὰ τῶν ἐν ταῖϲ τροφαῖϲ δυνάμεων εἴρηται 
νυνὶ δ' ἀναγκαῖον εἶναί μοι δοκεῖ προϲθεῖναι τῷ λόγῳ φυλάττεϲθαι 
τὰ ϲφοδρῶϲ ψύχοντα, καθάπερ ὅϲα διὰ μήκωνόϲ τε καὶ μανδραγόρου 
γίνεται χρίϲματα· μήτε γὰρ τούτων τι προϲφέρειν μήτε, ὅταν ἀκμάζῃ 
τὰ φυτά, καθάπερ τοῖϲ προειρημένοιϲ οὕτω καὶ τούτοιϲ ἔϲτιν ὑπο-
ϲτορέϲμαϲι χρῆϲθαι. καὶ ῥόδων δὲ ἠξίωϲά τινα πειραθῆναι, καὶ ὠνήϲατο 
καὶ οὗτοϲ ὑποϲτρωννὺϲ αὐτὰ χωρὶϲ τοῦ βλαβῆναί τι κατὰ τοὺϲ νεφρούϲ. 
αἱ γὰρ ϲφοδραὶ ψύξειϲ τῶν ἐπιτιθεμένων τοῖϲ κατὰ τὴν ὀϲφὺν χωρίοιϲ 
ἀδικοῦϲι τοὺϲ νεφρούϲ. ἐπενόηϲα δέ τι καὶ ἄλλο τοῖϲ οὕτω διακειμέ-
νοιϲ χρήϲιμον, ὡϲ ἐκ τῆϲ πείραϲ ἐμαρτυρήθην. ταύτην γὰρ ἀεὶ κρι-
τήριον ἔχειν τῶν ἐπινοηθέντων χρὴ καὶ μηδὲν γράφειν ὡϲ χρήϲιμον, 
οὗ τιϲ αὐτὸϲ οὐκ ἐπειράθη, πλὴν εἰ προϲγράφοιτο τοῦτο αὐτῷ ἐννο-
εῖϲθαι μὲν αὐτό, πεπειρᾶϲθαι δὲ μηδέπω. τί οὖν ἐϲτιν, ὃ ἔφην ἐπι-
νοήϲαντόϲ | μου μεγάληϲ ὠφελείαϲ ᾐϲθῆϲθαι τοὺϲ χρηϲαμένουϲ, ἤδη ϲοι 
φράϲω. παραφυλάττειν ἔφην χρῆναι τοὺϲ τῇ τοιαύτῃ καταϲκευῇ ϲώ-
ματοϲ ἐνοχλουμένουϲ, ἡνίκα μάλιϲτα φαίνονται πλῆθοϲ ἠθροικέναι ϲπέρ-
ματοϲ ἀποκρίϲεωϲ δεόμενον, ἐν ἡμέρᾳ τινὶ διαιτηθένταϲ εὐχύμωϲ τε 
καὶ μετρίωϲ χρῆϲθαι μὲν ἐπὶ τῷ δείπνῳ τρεπομένουϲ εἰϲ ὕπνον τῇ 
ϲυνουϲίᾳ· κατὰ δὲ τὴν ἑξῆϲ ἡμέραν, ὅταν αὐτάρκωϲ ἔχωϲιν ὕπνου, δι-
αναϲτάνταϲ ἀνατρίψαϲθαι ϲινδόνι, μέχριϲ ἂν ἔρευθόϲ τι ϲχῇ τὸ δέρμα· 
κἄπειτά τινι δι' ἐλαίου τρίψει ϲυμμέτρωϲ χρηϲαμένουϲ, εἶτα μὴ πολὺ 
διαλείπονταϲ ἄρτον ἄζυμον κριβανίτην καθαρὸν ἐξ οἴνου κεκραμένου 
προϲενεγκαμένουϲ, οὕτωϲ ἐπὶ τὰϲ ϲυνήθειϲ ἔρχεϲθαι πράξειϲ· ἐν δὲ τῷ 
μεταξὺ τῆϲ δι' ἐλαίου τρίψεωϲ καὶ τῆϲ δι' ἄρτου προϲφορᾶϲ, εἰ χωρίον 
ἔχει τι πληϲίον ἐπιτήδειον, ἐμπεριπατῆϲαι τούτῳ, πλὴν εἰ κρύοϲ εἴη 
χειμέριον· ἄμεινον γὰρ ἔνδον μένειν τηνικαῦτα. ταύτην μέντοι τὴν διὰ 
τῆϲ ἐδωδῆϲ ῥῶϲιν τοῦ ϲτομάχου καὶ γραμματικῷ τινι ϲυνεχῶϲ ἁλιϲκο-
μένῳ ϲπαϲμοῖϲ ἐπιληπτικῶϲ ϲυνεβούλευϲα, καὶ μεγάλωϲ ὤνητο. μάλιϲτα 
δὲ αὐτὸν ὠφελήϲειν ἤλπιϲα πυθόμενοϲ παρ' αὐτοῦ τῷ τῶν | ϲπαϲμῶν 
ϲυμπτώματι περιπίπτειν, ὅταν ἐπὶ πλεῖον ἄϲιτοϲ διαμείνῃ, καὶ μᾶλλον 
ἐὰν ἐν τῷ μεταξὺ λυπηθεὶϲ ἢ θυμωθεὶϲ τύχῃ. καὶ μέντοι καὶ τὴν ἕξιν  
αὐτοῦ τοῦ ϲώματοϲ ἑώρων ἰϲχνήν, ἐρωτώμενόϲ τε ϲυνεχῶϲ ἐκχολοῦ-
ϲθαι τὸν ϲτόμαχον ὡμολόγει. κοινὴν δέ τινα ϲυμβουλὴν ἅπαϲι τοῖϲ 
ταῦτα ἀναγνωϲομένοιϲ, ἰδιώταιϲ μὲν τῆϲ ἰατρικῆϲ, οὐκ ἀγυμνάϲτοιϲ δὲ 
τὸν λογιϲμόν, ὑποτίθημι τήνδε· μή, καθάπερ οἱ πολλοὶ τῶν ἀνθρώ-
πων ὡϲ ἄλογα ζῷα διαιτῶνται, καὶ αὐτοὺϲ οὕτωϲ ἔχειν, ἀλλὰ διὰ τῆϲ 
πείραϲ κρίνειν, τίνα μὲν αὐτοὺϲ ἐδέϲματά τε καὶ πόματα βλάπτει, τίνεϲ 
δὲ καὶ πόϲαι κινήϲειϲ· ὁμοίωϲ δὲ καὶ περὶ χρήϲεωϲ ἀφροδιϲίων ἐπι-
τηρεῖν, εἴτε ἀβλαβὴϲ αὐτοῖϲ ἐϲτιν εἴτε βλαβερὰ καὶ διὰ πόϲων ἡμερῶν 
χρωμένοιϲ ἀβλαβήϲ τε καὶ βλαβερὰ γίνεται. καθάπερ γὰρ ἱϲτόρηϲά 
τιναϲ μεγάλωϲ βλαπτομένουϲ, οὕτωϲ ἑτέρουϲ ἀβλαβεῖϲ διαμένονταϲ 
μέχρι γήρωϲ ἐπὶ ταῖϲ χρήϲεϲιν αὐτῶν. οὗτοι μὲν ϲπάνιοι καθ' ἑκάτε-
ρον γένοϲ, οἵ τε μεγάλωϲ βλαπτόμενοι καὶ οἱ μηδὲν ἀδικούμενοι· τὸ 
δὲ μεταξὺ πᾶν ἐν τῷ μᾶλλόν τε καὶ ἧττον εἰϲ τὸ πολὺ τῶν ἀνθρώ-
πων ἐκτέταται πλῆθοϲ. ὧν | τοῖϲ πεπαιδευμένοιϲ (οὐ γὰρ δὴ οἱ τυ-
χόντεϲ γε ταῦτα ἀναγνώϲονται) ϲυμβουλεύω παραφυλάττειν, ὑπὸ τί-
νων ὠφελοῦνταί τε καὶ βλάπτονται· ϲυμβήϲεται γὰρ οὕτωϲ αὐτοῖϲ εἰϲ 
ὀλίγα δεῖϲθαι τῶν ἰατρῶν, μέχριϲ ἂν ὑγιαίνωϲιν. 
  Τούτων ἤδη γεγραμμένων ἀναγνούϲ τιϲ τῶν ἑταίρων ὅλον τὸ 
βιβλίον ἕν τι τῶν ἔμπροϲθεν ἀναβληθέντων, ὕϲτερον δὲ ῥηθηϲομένων 
παραλελεῖφθαί μοι τελέωϲ ἔφη, τὸ διὰ τοῦ χυλοῦ τῶν 〈κυδωνίων〉 
μήλων φάρμακον, ἐπιτήδειον εἴϲ τε τὰϲ ὀρέξειϲ τοῖϲ ἀνορέκτοιϲ καὶ 
τὰϲ πέψειϲ τοῖϲ μὴ καλῶϲ πέττουϲι καὶ ϲυνελόντι φάναι τὴν γαϲτέρα 
ῥωμαλεωτέραν ἐργαζόμενον. ἐπαινέϲαϲ οὖν τὸν ἀναμνήϲαντα προϲ-
θήϲω τῷ λόγῳ τὴν ϲκευαϲίαν αὐτοῦ τοιαύτην οὖϲαν· τῶν κυδωνίων 
μήλων τὰ μείζω τε καὶ ἡδίω καὶ ἧττον ϲτρυφνά, ἃ ϲτρουθία καλοῦϲιν 
οἱ κατὰ τὴν ἡμετέραν Ἀϲίαν Ἕλληνεϲ, ἐκ τούτων τοῦ χυλοῦ λαβόνταϲ 
ξέϲταϲ Ῥωμαϊκοὺϲ δύο, χρὴ μῖξαι μέλιτοϲ ὅτι καλλίϲτου τὸ ἴϲον μέ-
τρον, ὄξουϲ δὲ ξέϲτην ἕνα καὶ ἡμίϲειον· καὶ ταῦτα ἐπ' ἀνθράκων δια-
κεκαυμένων προεψήϲανταϲ μετρίωϲ καὶ προαπαφρίϲανταϲ | μῖξαι ζιγγι-
βέρεωϲ οὐγκίαϲ τρεῖϲ, πεπέρεωϲ δὲ τοῦ λευκοῦ δύο, καὶ οὕτω πάλιν 
ἐπὶ τῶν ὁμοίωϲ διακεκαυμένων ἀνθράκων ἑψῆϲαι μέχρι μελιτώδουϲ  
ϲυϲτάϲεωϲ, ἐν οἵᾳ καὶ τὰ ϲτομαχικὰ τῶν φαρμάκων ϲκευάζεται. τοῦτο 
τὸ φάρμακον τοῖϲ ἄτονον ἔχουϲι τὸ ἧπαρ ὠφελιμώτατόν ἐϲτιν. εὔδη-
λον δέ, ὅτι μάλιϲτα μὲν αὐτὸ νῆϲτιν ὄντα προϲφέρεϲθαι χρὴ πλῆθοϲ, 
ὅϲον ἂν ᾖ μύϲτρου ϲυμμέτρου τῷ μεγέθει. βλάπτει δὲ οὐδέν, οὐδὲ ἐὰν 
μετὰ τροφήν τιϲ αὐτὸ λαμβάνῃ. καλῶϲ δ' ἂν προϲφέροιτο καὶ εἰ προ-
ηριϲτηκώϲ τιϲ εἴη, εἶτα δειπνεῖν μέλλων προϲλάβοι. κάλλιϲτοϲ δὲ και-
ρὸϲ ὁ πρὸ δυοῖν ἢ τριῶν ὡρῶν τῆϲ τροφῆϲ. εἰ δὲ ϲτυπτικώτερον 
αὐτὸ βούλοιο ποιῆϲαι, καὶ διὰ τῆϲ ϲαρκὸϲ τῶν κυδωνίων μήλων 
ϲκεύαζε. τοῖϲ μέντοι δύϲκρατον ἔχουϲι κατὰ θερμότητα τὴν γαϲτέρα 
καὶ τοῖϲ ὁπωϲοῦν πληρουμένοιϲ χολῆϲ ἀφελὼν τό τε ζιγγίβερι καὶ τὸ 
πέπερι τὸν χυλὸν τῶν μήλων δίδου, μετ' ὄξουϲ τε καὶ μέλιτοϲ ἑψήϲαϲ 
μόνον ἐν τῇ προγεγραμμένῃ ϲυμμετρίᾳ. ὅϲαι δὲ μέϲαι πώϲ εἰϲι κατὰ 
τὴν κρᾶϲιν γαϲτέρεϲ, ὡϲ μήτε χολῶδεϲ ἀθροίζειν περίττωμα μήτε 
φλεγματῶδεϲ, | ἥμιϲυ τῆϲ προειρημένηϲ ϲυμμετρίαϲ τοῦ τε ζιγγιβέρεωϲ 
ἐμβάλλειν καὶ τοῦ πεπέρεωϲ, ὡϲ εἶναι πεπέρεωϲ μὲν οὐγκίαν μίαν, 
ζιγγιβέρεωϲ δὲ μίαν καὶ ἡμίϲειαν. ὅϲαι δὲ δυϲκραϲίαι κατὰ ψυχρότητα, 
τέτταραϲ μὲν τοῦ ζιγγιβέρεωϲ οὐγκίαϲ, τοῦ πεπέρεωϲ δὲ τρεῖϲ ἢ δύο 
καὶ ἡμίϲειαν. ἔξεϲτι δέ ϲοι καὶ κατὰ τὴν μέϲην ϲυμμετρίαν ϲκευάζοντι 
προϲβάλλειν ἐπὶ τῆϲ χρήϲεωϲ τοῦ πεπέρεωϲ. 
  οὕτω μὲν οὖν προνοητέον ἐϲτὶ τῶν ἐν διαφέρουϲι μορίοιϲ τοῦ 
ϲώματοϲ ἐναντίαϲ ἐχόντων κράϲειϲ. ὅϲοι δὲ καθ' ἓν ὁτιοῦν ἤτοι γε 
ὁμοιομερὲϲ ἢ ὀργανικὸν ἀνώμαλον ἔχουϲι κρᾶϲιν, ἕτεροϲ ἐπ' αὐτοῖϲ 
εἰρήϲεται λόγοϲ.  