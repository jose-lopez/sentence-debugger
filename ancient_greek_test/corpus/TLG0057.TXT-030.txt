
  {ΓΑΛΗΝΟΥ ΠΕΡΙ ΜΕΛΑΙΝΗΣ ΧΟΛΗΣ} 
  Περὶ μελαίνηϲ χολῆϲ ἔνιοι μὲν ἐπὶ πλεῖον, ἢ ὡϲ ἐν τοῖϲ ἔρ-
γοιϲ τῆϲ ἰατρικῆϲ τέχνηϲ ἐϲτὶ χρήϲιμον, ἐξέτειναν τὸν λόγον, ἔνιοι δὲ 
καὶ τοῦ δικαίου μέτρου καθεῖλόν τι, καθάπερ ἔνιοι παντάπαϲιν οὐδὲν 
εἶπον, οἷϲ ἄν τιϲ μᾶλλον μέμψαιτο τῶν προϲθέντων ἄχρηϲτόν τι. ῥᾷον 
γὰρ ἀφελεῖν τὸ περιττὸν τοῦ τὸ μηδόλωϲ εἰρημένον αὐτὸν ἅπαν 
ἐξευρεῖν. <Ἱπποκράτηϲ> μὲν οὖν μοι δοκεῖ τὸ χρήϲιμον εἰϲ τὰ τῆϲ 
τέχνηϲ ἔργα πρῶτοϲ εἰπεῖν, ὥϲπερ αὖ πάλιν <Ἐραϲίϲτρατοϲ> ὅλον 
παραλιπεῖν. οἱ δὲ περὶ <Πλειϲτόνικόν> τε καὶ <Πραξαγόραν> καὶ 
<Φιλότιμον> ἐπὶ πλεῖϲτον ἐξεργαϲάμενοι | τὸν περὶ τῶν χυμῶν λόγον 
ἔνια μέν μοι δοκοῦϲι χρηϲίμωϲ διορίϲαϲθαι τῶν ἀδιορίϲτωϲ <Ἱππο-
κράτει> γεγραμμένων, ἔνια δὲ καὶ ψευδῶϲ ἀποφήναϲθαι. τῶν δὲ νεω-
τέρων ἰατρῶν ἄριϲτα γέγραπται περὶ μελαγχολίαϲ τῷ <Ἐφεϲίῳ Ῥού-
φῳ>. καί τιϲ εὐλόγωϲ ἂν φαίη μηδὲν ἐνδεῖν τοῖϲ κατὰ φύϲιν ἀκούου-
ϲιν, οὐκ ἐριϲτικῶϲ ἀντιλέγειν προῃρημένοιϲ, ὅπερ ἐπὶ πλεῖϲτον ἐζήλω-
ϲαν οὐκ ὀλίγοι τῶν νεωτέρων ἰατρῶν καὶ μάλιϲτα οἱ καλοῦντεϲ 
ἑαυτοὺϲ <Ἐραϲιϲτρατείουϲ> τε καὶ <Ἀϲκληπιαδείουϲ> καὶ <μεθο-
δικούϲ>· ὧν ἔνιοι καὶ ϲοφίϲματα ϲυνέθεϲαν ἐπιδεικνύναι πειρώμενοι 
τὸν περὶ τῶν χυμῶν λόγον ἄχρηϲτον εἶναι πρὸϲ τὰ τῆϲ ἰατρικῆϲ 
τέχνηϲ ἔργα.  
  πρῶτον οὖν ἡμεῖϲ, ὡϲ εἰθίϲμεθα, τὸ χρήϲιμον εἰπόντεϲ, εἶτα ἐπὶ 
τὰ κατὰ ἀκολουθίαν τοῦδε ζητούμενα μεταβάντεϲ οὐκ ὀκνήϲομεν ὕϲτε-
ρον διαλύϲαϲθαι τοὺϲ ἠρωτημένουϲ λόγουϲ τοῖϲ ἄχρηϲτον ἡγου-
μένοιϲ εἶναι τὴν περὶ τοὺϲ χυμοὺϲ τέχνην. ὅπωϲ δὲ μή τιϲ ἀϲάφεια | 
περὶ τὸν λόγον γίνοιτο, καθ' ἑκάϲτου 〈τοῦ〉 χυμοῦ φύϲιν ἓν ὄνομα 
θέμενοι οὕτω πειραϲόμεθα διὰ παντὸϲ ἑρμηνεύειν αὐτόν. οὐκ ἐνδέχεται 
δὲ πρᾶξαι καλῶϲ τοῦτο χωρὶϲ τοῦ διελθεῖν αὐτῶν τὰϲ ἰδέαϲ. τοῦτο 
οὖν ἤδη πράξομεν ἀπὸ τοῦ γνωριμωτάτου πᾶϲιν ἀνθρώποιϲ ἀρξά-
μενοι χυμοῦ. 
  Φαίνεται δὲ οὗτοϲ, ἐάν τε ἀρτηρία τιϲ ἐάν τε φλὲψ τρωθῇ, 
παραχρῆμα τῶν περιεχόντων αὐτὸν ἀγγείων ἐκχεόμενοϲ, ἐρυθρότεροϲ 
μὲν ἐκ τῶν φλεβῶν, ξανθότεροϲ δὲ τοὐπίπαν ἐκ τῶν ἀρτηριῶν. ἀλλὰ 
πήγνυταί γε ἑκάτεροϲ εὐθέωϲ, οὐ μόνον ἐκπίπτων τοῦ ϲώματοϲ, ἀλλὰ 
καὶ κατ' αὐτὸ περιεχόμενοϲ ἔτι καθ' ὁντινοῦν τόπον. καὶ τήν γε πῆξιν 
αὐτοῦ τελευτῶϲαν εἰϲ θρόμβον ὁρῶμεν· οὕτω γὰρ ἔθοϲ τοῖϲ <Ἕλληϲιν> 
ὀνομάζειν τὸ πεπηγὸϲ αἷμα. φαίνεται δὲ πηγνύμενον οὐ μόνον ἐν 
τοῖϲ κατὰ τὴν κοιλίαν τε καὶ τὰ ἔντερα χωρίοιϲ, ἀλλὰ καὶ κατὰ τὴν 
κύϲτιν, ἐν ᾗ τὸ οὖρον ἀθροίζεται, καὶ κατὰ τὸν πνεύμονά τε καὶ τὴν 
τραχεῖαν ἀρτηρίαν, ὥϲπερ γε κἀν τῷ μεταξὺ πνεύμονόϲ τε καὶ θώρα-
κοϲ, | ἔν τε ταῖϲ μήτραιϲ ἐπὶ γυναικῶν. ἐπικρατεῖ μὲν οὖν ὡϲ τὸ πολὺ 
κατὰ τὸν χυμὸν τοῦτον ἡ ἐρυθρὰ χρόα, καὶ τό γε κάλλιϲτον αἷμα 
τοιοῦτον ἀκριβῶϲ ἐϲτι. φαίνεται δὲ ἐνίοτε καὶ ξανθότερον τοῦδε καὶ 
μελάντερον, ὥϲπερ γε καὶ τῇ ϲυϲτάϲει παχύτερόν τε καὶ λεπτότερον. 
εὑρίϲκεται δὲ ἐνίοτε καὶ τὸ τῶν φλεβοτομηθέντων αἷμα λεπτὴν ὑγρό-
τητα περιέχον, ἥτιϲ ἐν τῷ πήγνυϲθαι διακρινομένη τὴν ἐπιπολῆϲ 
αὐτοῦ καταλαμβάνει χώραν. εὔλογον γὰρ δήπου κἀκ τοῦ ποτοῦ ϲυν-
αναφέρεϲθαί τι τῷ γεννηθέντι κατὰ τὸ ἧπαρ αἵματι, τὴν ἔκκριϲιν λαμ-
βάνον ὕϲτερον, οὐ μόνον διὰ τῶν οὔρων, ἀλλὰ καὶ διὰ τῶν ἱδρώτων  
καὶ κατὰ τὴν καλουμένην ἄδηλον αἰϲθήϲει διαπνοήν. φαίνεται δὲ 
ἐνίοτε καὶ φλεγματώδηϲ χυμὸϲ ἐποχούμενοϲ τῷ αἵματι, καθάπερ γε 
καὶ ϲύμπαν ἱκανῶϲ παχύτερόν τε καὶ μελάντερον, ὡϲ ἐοικέναι πολλά-
κιϲ ὑγρᾷ πίττῃ. καλεῖται μὲν οὖν καὶ τὸ ἐκ τῶν φλεβῶν καὶ τῶν 
ἀρτηριῶν ἐκχεόμενον, ὁποῖον ἂν ᾖ, μιᾷ προϲηγορίᾳ τῇ τοῦ αἵματοϲ 
οὐδεμιᾶϲ τῶν εἰρημένων αὐτοῦ διαφο|ρῶν ἴδιον ἐχούϲηϲ ὄνομα. καὶ 
πήγνυταί γε πᾶν αὐτίκα, κἂν εἰ ϲαρκῶδεϲ μόριον ἄχρι βάθουϲ διαιρε-
θὲν ἐκχυθῇ. παραπλήϲιοϲ δέ τιϲ αἵματι παχεῖ καὶ μέλανι χυμὸϲ ἕτεροϲ 
ὁρᾶται πολλάκιϲ ἐκκρινόμενοϲ ἐμούντων τε καὶ διαχωρούντων, οὐ μὴν 
πηγνύμενόϲ γε, κἂν ἐπὶ πλεῖον ὁμιλῇ τῷ πέριξ ἀέρι. καὶ τούτου γε 
αὐτοῦ ποτὲ μὲν αἴϲθηϲιϲ γίνεται τοῖϲ ἐμοῦϲιν ὀξέοϲ τε ἅμα καὶ 
ϲτρυφνοῦ, ποτὲ δὲ οὐδεμίαν ἔχοντοϲ ἐμφανῆ ποιότητα, μήτε οὖν 
γλυκύτητα, καθάπερ τὸ αἷμα, μήτε πικρότητα, καθάπερ ἡ ξανθὴ χολή, 
μήτε ἁλυκότητα, καθάπερ ἐνίοτε τὸ φλέγμα καὶ τὸ αἷμα. πρόδηλον 
οὖν, ὅτι νοϲῶδεϲ μέν ἐϲτι τὸ ἁλυκὸν αἷμα καὶ τὸ φλέγμα. τοὐπίπαν 
δὲ τὸ μὲν αἷμα γλυκὺ φαίνεται, τὸ δὲ φλέγμα ἄποιον, καθάπερ ὕδωρ. 
ἀλλ' ἐκτρεπόμενόν γε τῆϲ κατὰ φύϲιν ποιότητοϲ οὐχ ἁλυκὸν μόνον, 
ἀλλὰ καὶ ὀξὺ γίνεται, μεταλαμβάνει δέ ποτε καὶ γλυκείαϲ ποιότητοϲ. 
ἀλλὰ καὶ τοῦτον τὸν χυμόν, ὁποῖοϲ ἂν ᾖ, φλέγμα καλοῦϲιν, εἰ μόνον 
εἴη λευκὸϲ ἔχοι τε τὸ κοινὸν ἁπάντων χυμῶν | γνώριϲμα, τὸ μὴ 
πήγνυϲθαι. πρόδηλον δέ, ὅτι διαφέρει μηδὲν ἁλμυρὸν ἢ ἁλυκὸν ὀνο-
μάζειν ὁντινοῦν χυμόν· ἄμφω γὰρ τὰ ὀνόματα ταὐτὸ ϲημαίνει πρᾶγμα. 
ἔϲτι δὲ καὶ ἕτεροϲ χυμόϲ τιϲ, ἀεὶ μὲν πικρὸϲ τοῖϲ ἐμοῦϲιν αὐτὸν φαι-
νόμενοϲ, οὐκ ἀεὶ δὲ ξανθόϲ, ἀλλ' ὠχρὸϲ ἔϲτιν ὅτε· καὶ παχύτεροϲ 
διαπαντὸϲ ὁ ξανθὸϲ τοῦ ὠχροῦ φαίνεται. ὥϲτε ἐκ τούτου τεκμαίρον-
ται προϲηκόντωϲ οἱ περὶ χυμῶν ἄριϲτα γνόντεϲ ὑγρότητοϲ ἐπιμιξίᾳ 
λεπτῆϲ καὶ ὑδατώδουϲ τῇ ϲυϲτάϲει τὴν ξανθὴν χολὴν ὠχρὰν φαί-
νεϲθαι. καλοῦϲι δὲ ἔνιοι μὲν τὴν ὑγρότητα ταύτην ὑδατώδη, ἔνιοι δὲ 
ὀρρώδη τούτου τοῦ γένουϲ οὖϲαν, ἐξ οὗ τό τε οὖρόν ἐϲτι καὶ ὁ 
ἱδρώϲ. ὥϲπερ δὲ μιγνυμένηϲ τῆϲ λεπτῆϲ ὑγρότητοϲ ἡ ξανθὴ χολὴ 
κατά τε τὴν χρόαν ὠχροτέρα καὶ κατὰ τὴν ϲύϲταϲιν ὑγροτέρα γίνεται,  
οὕτωϲ, ὅταν ἐπὶ πλέον αὕτη διαφορηθῇ, τῇ τῶν ὠμῶν ὠῶν λεκίθῳ 
παραπληϲία φαίνεται καὶ διὰ τοῦτο καλεῖται λεκιθώδηϲ. αὕτη μὲν οὖν 
ἡ χολή, κἂν ὠχρά, κἂν ξανθή, κἂν λεκιθώδηϲ φαίνηται, τὴν γένεϲιν 
ἐν τοῖϲ ἀγγείοιϲ ἴϲχει. κατὰ δὲ τὴν γαϲτέρα πραϲοειδήϲ | τιϲ ἑτέρα 
γεννᾶται. καλοῦϲι γὰρ οὕτωϲ αὐτὴν ἀπὸ τῆϲ χρόαϲ τῶν πράϲων παρ-
ονομάϲαντεϲ, ὥϲπερ γε καὶ τὴν ἰώδη παρὰ τὸ τῷ ἰῷ ὁμοιοῦϲθαι. 
ὠνόμαϲται δὲ καὶ ἰϲατώδηϲ τιϲ χολὴ παρὰ τὴν τῆϲ ἰϲάτιδοϲ χρόαν τῆϲ 
γλαυκῆϲ. αὗται πᾶϲαι κοινὸν ἔχουϲι τὸ ἀπαγεῖϲ διαμένειν. οὕτω γοῦν 
ἔνιοι καὶ τὴν ἐρυθρὰν χολὴν ὠνόμαϲαν, ἐγγὺϲ οὖϲαν αἵματι λεπτῷ 
κατὰ τὴν ϲύϲταϲιν, ἀλλ' ὅτι μὴ πήγνυται, διὰ τοῦτο χολὴν αὐτὴν 
προϲαγορεύουϲι. ταῦτα μὲν οὖν ἴϲωϲ ἐπὶ πλέον ἢ κατὰ τὴν προειρη-
μένην πραγματείαν εἴρηται τῇ τε κοινωνίᾳ τοῦ λόγου καὶ τῷ χρηϲίμῳ 
τῆϲ γνώϲεωϲ, ἔτι τε τῷ ϲυντόμῳ τῆϲ διδαϲκαλίαϲ προτρεψάμενά με 
διελθεῖν ὑπὲρ αὐτῶν. ἐπὶ 〈δὲ〉 τὸν περὶ τῆϲ μελαίνηϲ χολῆϲ λόγον 
ἐπανέλθωμεν. 
  Ὅτι μὲν οὖν οὐ πήγνυται, διώριϲται μὲν ἀπὸ τοῦ μέλανοϲ 
αἵματοϲ, οὐ μὴν ἤδη γε καὶ ἀπὸ τῶν μελάνων ἰδίωϲ ὀνομαζομένων. 
ἐμεῖταί τε γὰρ καὶ διαχωρεῖται πολλάκιϲ τοιαῦτα πάμπολυ διαφέροντα 
τῆϲ μελαίνηϲ χολῆϲ | οὐ τῇ δυνάμει μόνον, ἀλλὰ καὶ ταῖϲ αἰϲθηταῖϲ 
ποιότηϲιν. οὔτε γὰρ ϲτρυφνότητοϲ οὔτε ὀξύτητοϲ μετέχει ϲαφῶϲ ταῦτα 
τῆϲ μελαίνηϲ χολῆϲ κατά τε τὴν γεῦϲιν ἐμφαινούϲηϲ τοῖϲ ἐμοῦϲιν 
αὐτὴν καὶ κατὰ τὴν ὄϲφρηϲιν οὐκ ἐκείνοιϲ μόνον, ἀλλὰ καὶ τοῖϲ ἄλλοιϲ. 
οὐ μὴν οὐδὲ ζυμοῖ τὴν γῆν, ὡϲ ἐκείνη. ἀλλ' εἰ καὶ κατὰ τοῦτο ἔοικεν 
ὄξει δριμυτάτῳ, τῷ παχυμερεῖ τῆϲ οὐϲίαϲ ἐναντιώτατα διάκειται καὶ 
διὰ τοῦτο, οἷϲ ἂν ὁμιλήϲῃ τοῦ ϲώματοϲ μέρεϲιν ἄκρατοϲ, ἑλκοῖ πάν-
τωϲ αὐτὰ διαβιβρώϲκουϲα. τὸ μὲν γὰρ ὄξοϲ, ἅτε λεπτομερὲϲ ὄν, διεξ-
έρχεται, τὸ δὲ τῆϲ μελαίνηϲ χολῆϲ πάχοϲ ἕδραν μόνιμον αὐτῇ  
παρέχον αἴτιον τῆϲ ἀναβρώϲεωϲ γίνεται. ὥϲπερ δὲ τοῖϲ εἰρημένοιϲ 
γνωρίϲμαϲι ϲαφῶϲ διορίζεται τῶν μελάνων, εἴτε χυμῶν ἐθέλοιϲ λέγειν, 
εἴτε διαχωρημάτων, εἴτε ἐδεϲμάτων, ἡ μέλαινα χολή, οὕτω κἀν τῷ 
μήτε μυῖαν μήτε ἄλλο τι ζῷον ἐθέλειν αὐτῆϲ γεύεϲθαι, καθάπερ οὐδὲ 
τῆϲ κατακοροῦϲ ἅλμηϲ· οὐδὲ γὰρ ἐν ἐκείνῃ γε διαζῇ ζῷον, ὡϲ ἡ κα-
λουμένη νεκρὰ θάλαϲϲα τεκμήριον. | καὶ διὰ τοῦτο ἔοικεν ἡ γένεϲιϲ 
αὐτῆϲ ὀλέθριοϲ ὑπάρχειν ὑπεροπτηθέντοϲ τοῦ μέλανοϲ χυμοῦ ϲυμβαί-
νουϲα. πολὺ δὲ δήπου τῆϲδε τὴν ἐκ τῆϲ ξανθῆϲ χολῆϲ ὑπεροπτηθείϲηϲ 
γινομένην μέλαιναν ὀλεθριωτέραν εἶναι νομιϲτέον, ὅϲῳπερ καὶ ὁ χυ-
μὸϲ τοῦ χυμοῦ δραϲτικώτεροϲ, ἡ ξανθὴ χολὴ τῆϲ οἷον ὑποϲτάθμηϲ 
τοῦ αἵματοϲ, ἣν ἀμόργῃ καὶ τρυγὶ παραπλήϲιον ἔφαϲαν ἔχειν τὴν 
γένεϲιν οἱ περὶ τὰ τῆϲ τέχνηϲ ἔργα ϲπουδάϲαντεϲ. ἀλλ' ὥϲπερ ἐπ' 
ἄλλων πολλῶν πραγμάτων, ὁμωνύμων μὲν ἀλλήλοιϲ, ἐναντίαϲ δὲ φύ-
ϲεωϲ ὄντων, ἡ τῆϲ προϲηγορίαϲ κοινότηϲ ἔϲφηλέ τιναϲ, οὕτω κἀπὶ 
τῶν εἰρημένων δυοῖν χυμῶν ἔνιοι ϲφαλέντεϲ ᾠήθηϲαν ἐπ' ἀγαθῷ 
πολλάκιϲ ἐμεῖϲθαί τι καὶ διαχωρεῖϲθαι μέλαιναν χολήν. ἐγὼ δὲ ἐκ 
μειρακίου παρὰ <Πέλοπι> τῷ διδαϲκάλῳ μαθὼν ἑκατέρου τῶν χυμῶν 
τὰ γνωρίϲματα κἄπειτα παραφυλάττων αὐτὰ δι' ὅλου τοῦ ἐμοῦ βίου 
μέχρι δεῦρο, τὸν μὲν τῆϲ ἀκριβοῦϲ μελαίνηϲ χολῆϲ χυμὸν ὀλεθρίωϲ 
ἐκκρινόμενον ἐθεαϲάμην ἀεί, τὴν δὲ τῶν μελάνων | κένωϲιν οὐκ ὀλι-
γάκιϲ ἐπ' ἀγαθῷ γινομένην. 
  ἀρκεῖ μὲν οὖν καὶ τοῦτο γινώϲκεϲθαι μόνον εἰϲ τὰ τῆϲ τέχνηϲ 
ἔργα, καὶ μάλιϲτα ἐάν γε μετὰ διοριϲμοῦ τῶν καιρῶν, ἐν οἷϲ ἐκκρί-
νεται, μάθῃ τιϲ τοῦτον τὸν λόγον, ὃν ἐν τοῖϲ ἑξῆϲ διηγήϲομαι· τῷ δὲ 
μήπω διὰ μακρᾶϲ πείραϲ ἐγνωκότι τὸ γινόμενον ἐφ' ἑκατέρᾳ τῇ κε-
νώϲει θαυμάζειν ἴϲωϲ ἢ ἀπιϲτεῖν εἰκόϲ ἐϲτιν, εἰ τοῦ μοχθηροτάτου 
χυμοῦ κενουμένου βλάπτεται τὸ ϲῶμα· τοὐναντίον γὰρ εὔλογον εἶναι 
δόξει, τῶν βλαπτόντων ἐκκενουμένων ὑγιεινότατον αὐτὸ γίνεϲθαι.  
κατὰ τοῦτον οὖν τὸν λόγον καὶ ἡ τῶν μελάνων κένωϲιϲ. ἀλλ' ὁ διὰ 
μακρᾶϲ πείραϲ πειϲθείϲ, ὡϲ ἄρτι μοι λέλεκται, γίνεϲθαι, ῥᾳδίωϲ εὑρή-
ϲει τὴν αἰτίαν τοῦ ϲυμβαίνοντοϲ, καὶ μάλιϲθ' ὅταν ἐθελήϲῃ τὰ γεν-
νῶντα τὴν μέλαιναν χολὴν εὑρεῖν, ὧν ἤδη μὲν ἡ ἀρχὴ τῆϲ εὑρέϲεωϲ 
εἴρηται, βέλτιον δὲ καὶ τὸ ϲύμπαν τοῦ λόγου προϲθεῖναι. 
  τοῦ γὰρ ἐκ τῆϲ κοιλίαϲ τε καὶ τῶν ἐντέρων εἰϲ ἧπαρ ἀναδιδο-
μένου χυμοῦ | τὸ μέν τι λεπτομερέϲτερόν ἐϲτι τῇ ϲυϲτάϲει, τὸ δὲ 
παχυμερέϲτερον, ὥϲπερ καὶ τῶν ἐδεϲμάτων αὐτῶν αἱ οὐϲίαι διαφέρουϲι. 
γινωϲκόντων δὲ ἡμῶν ἅπαντα τὴν διοικοῦϲαν τὸ ϲῶμα φύϲιν ἐπὶ 
ϲωτηρίᾳ τοῦ ζῴου πράττειν ὁρώντων τε καὶ τοὺϲ ἐκκριτικοὺϲ πόρουϲ 
τῶν ἀχρηϲτοτέρων μορίων τῆϲ τροφῆϲ τε καὶ τοῦ ποτοῦ, θαυμαϲτὸν 
οὐδὲν εἶναι δοκεῖ καὶ τῆϲ ὑποϲτάθμηϲ τοῦ αἵματοϲ ἐπιτεχνήϲαϲθαί 
τινα κένωϲιν αὐτήν, ἥτιϲ ὁποία μέν ἐϲτι καὶ διὰ τίνων γίνεται μορίων 
αὖθιϲ ἐπιϲκεψόμεθα. 
  Νυνὶ δὲ πρότερον, ἃ διὰ τῆϲ πείραϲ ἔγνωμεν, ἀρχὴν ποιηϲά-
μενοι τῆϲ διὰ τοῦ λόγου γενηϲομένηϲ ϲκέψεωϲ, ὅϲα πεπείϲμεθα χρόνῳ 
πολλῷ βαϲανίϲαντεϲ εὑρηκέναι, ταῦτα ἐροῦμεν. ὁρᾶται δὴ τὸ κατὰ τὰϲ 
φλεβοτομίαϲ αἷμα παχύτερον καὶ μελάντερον ἐν ταῖϲ τῶν θερμῶν καὶ 
ξηρῶν ϲωμάτων κράϲεϲιν, ὥϲπερ γε καὶ κατὰ τὰϲ τοιαύταϲ ὥραϲ τε 
καὶ χώραϲ καὶ καταϲτάϲειϲ ἐπιτηδεύματά τε καὶ δίαιταν ἐν ἐδέϲμαϲι 
παχυχύμοιϲ τε καὶ αὐχμώδεϲιν, | ὁποῖόν ἐϲτι φακὴ καὶ κοχλίαι καὶ 
κρέα ταύρεια καὶ τράγεια, καὶ μᾶλλον εἰ ταριχευθείη. τῆϲ τοιαύτηϲ 
ὕληϲ ἐϲτὶ καὶ μέλαϲ οἶνοϲ παχύϲ τε καὶ αὐϲτηρόϲ. οὕτω δὴ καὶ τῶν 
νοϲημάτων ὅϲα κατὰ θερμὴν καὶ ξηρὰν δυϲκραϲίαν γίνεται, καθάπερ 
οἱ καῦϲοι, παχὺ καὶ μέλαν ἀποφαίνουϲι τὸ αἷμα. τοιοῦτον δὲ αὐτὸ 
καὶ ὁ μακρὸϲ οὗτοϲ λοιμόϲ, ὁ ἐπὶ τοῦ <Μάρκου> θέρουϲ γενόμενοϲ, 
εἰργάζετο, καὶ τῶν γε διαϲωθέντων οὐκ ὀλίγοιϲ ἔκκριϲιϲ διὰ τῆϲ κάτω 
γαϲτρὸϲ ἐγίνετο τῶν καλουμένων μελάνων ἐπὶ τῆϲ ἐννάτηϲ ἡμέραϲ 
τοὐπίπαν ἢ ἑβδόμηϲ ἢ ἑνδεκάτηϲ. ὧν καὶ αὐτῶν ἐφαίνοντο διαφοραὶ 
πλείουϲ, ἐνίων μὲν ἐγγυτάτω τῆϲ μελαίνηϲ χολῆϲ ἡκόντων, ἐνίων δὲ 
οὔτε δῆξιν ἐν ταῖϲ διαχωρήϲεϲιν ἐχόντων οὔτ' ὀϲμὴν δυϲώδη, πολλῶν  
δὲ ἔτι ἐν τῷ μεταξὺ τούτων καθεϲτηκότων. ὅϲοιϲ δὲ τῶν ϲωθέντων 
ἡ διὰ τῆϲ κάτω γαϲτρὸϲ ἔκκριϲιϲ οὐκ ἐγένετο τοιαύτη, τὸ ϲῶμα πᾶν 
περιεξήνθηϲε μέλαϲιν ἐξανθήμαϲιν ὁμοίοιϲ. ἐνίοτε δὲ καὶ οἷον λεπὶϲ 
ἀπέπιπτε ξηραινομένων τε καὶ διαφορουμένων | αὐτῶν, κατὰ βραχὺ 
δὲ ἐπὶ πλείοϲιν ἡμέραιϲ μετὰ τὴν κρίϲιν. ὅϲοι δὲ διεχώρηϲαν ἀκριβῆ 
τὴν μέλαιναν, ἀπέθανον ἅπαντεϲ· ἐνδείκνυται γὰρ ἡ τοιαύτη κατ-
ωπτῆϲθαι τὸ αἷμα. φαίνεται δὲ καὶ ἄλλα χωρὶϲ τοῦ πυρέξαι πολλοῖϲ 
ἐξανθήματα γινόμενα κατὰ τὸ δέρμα παχυνόμενόν τε καὶ ξηραινόμενον 
τὸ πλεονάζον τοῦ μελαγχολικοῦ χυμοῦ τῆϲ φύϲεωϲ ὠθούϲηϲ αὐτοῦ 
ἐκτόϲ· ἐξ οὗ γένουϲ ἐϲτὶ καὶ ὁ καλούμενοϲ ἐλέφαϲ. ὅταν δὲ ἅμα πυ-
ρετῷ γένηταί τι τοιοῦτον, τὸν ὀνομαζόμενον ἄνθρακα γεννᾷ τὸ κατα-
ϲκῆψαν εἰϲ τὸ δέρμα τοῦ μελαγχολικοῦ χυμοῦ. χωρὶϲ δὲ πυρετοῦ 
καταϲκήπτων, ὅταν μὲν αἵματι μεμιγμένοϲ ᾖ, τὸν ἐλέφαντα γεννᾶν 
πέφυκεν, ὅταν δὲ μόνοϲ, ἐν ἀρχῇ μὲν ὄγκον ἐργάζεται μέλανα, τῷ 
χρόνῳ δὲ εἰϲ τὸν καλούμενον καρκίνον τελευτᾷ, ἐπειδάν γε δριμύ-
τερόϲ τε καὶ κακοηθέϲτεροϲ ᾖ διαβιβρωϲκομένου τοῦ δέρματοϲ, ὅταν 
δὲ ἐπιεικέϲτεροϲ ἕλκουϲ χωρὶϲ ἐργαζόμενοϲ τὸν ὀνομαζόμενον κρυπτὸν 
καρκίνον. ἐναργῶϲ γὰρ ἅπαντα | τὰ τοιαῦτα πάθη καὶ μάλιϲτα ὁ καρ-
κίνοϲ ὑπὸ τοῦ μελαγχολικοῦ γίνεται χυμοῦ ϲαφῶϲ φαινομένων τῶν 
εἰϲ τὸ πεπονθὸϲ μόριον ἡκουϲῶν φλεβῶν παχὺν καὶ μέλανα περι-
εχουϲῶν χυμόν. ἐκκαθαίρειν μὲν γὰρ τὸ αἷμα διὰ παντὸϲ ἡ φύϲιϲ πει-
ρᾶται διακρίνουϲά τε τὸ μοχθηρὸν ἐξ αὐτοῦ κἀκ τῶν κυρίων μορίων 
ὠθοῦϲα ποτὲ μὲν εἰϲ τὴν γαϲτέρα τε καὶ τὰ ἔντερα, ποτὲ δὲ εἰϲ τὴν 
ἐκτὸϲ ἐπιφάνειαν. ἀλλ' ὅϲα μὲν τῶν τοιούτων λεπτομερεϲτέραϲ οὐϲίαϲ 
ἐϲτί, διεξέρχεται τὸ δέρμα, τινὰ μὲν κατὰ τὴν ἄδηλον αἰϲθήϲει δια-
πνοήν, ἔνια δὲ αἰϲθητῶϲ, καθάπερ οἱ ἱδρῶτεϲ· ὅϲα δὲ παχύτερα, δι-
εξελθεῖν μὲν οὐ δύναται τὴν πυκνότητα τοῦ δέρματοϲ, ἐγκαταλαμβα-
νόμενα δέ, τὰ μὲν θερμὰ τοὺϲ ἄνθρακαϲ ἐργάζεται, τὰ δὲ μὴ τοιαῦτα 
τοὺϲ καρκίνουϲ. ὅταν δὲ ἐπιεικὴϲ κατὰ τὰϲ ποιότηταϲ ὁ μέλαϲ ᾖ  
χυμὸϲ αἵματί τε ϲυμμιγήϲ, τοὺϲ ὑπερύθρουϲ ἐλέφανταϲ ἐργάζεται· 
χρονίζοντεϲ δὲ καὶ οὗτοι γίνονται μελάντεροι. πολλάκιϲ δὲ ἡ φύϲιϲ 
ἀναϲτομώϲαϲα φλέβα τῶν κατὰ τὴν ἕδραν ἀγγείων | ἐκκρίνει τὸν 
τοιοῦτον χυμὸν αἵματι μεμιγμένον, ἀφ' οὗ δὴ καὶ τοὔνομα τῷ ϲυμ-
πτώματι τίθενται τὴν αἱμορροΐδα. καὶ χρὴ καταμανθάνειν ἐπ' αὐτῆϲ, 
ὁποῖόν ἐϲτι τὸ ἐκκρινόμενον αἷμα, πότερον οἷον ἔχουϲιν οἵ τε γυμνα-
ϲτικοὶ καὶ οἱ ἀθληταὶ καὶ τῶν ἰδιωτῶν οἱ τελέωϲ ὑγιεινοί τε καὶ 
εὔχυμοι, ἢ μελάντερόν τε καὶ παχύτερον τοῦδε. καὶ μέντοι καὶ [ὡϲ] 
ἡ φύϲιϲ ἀποτίθεται τὸ τοιοῦτον αἷμα πολλάκιϲ εἰϲ τὰϲ κατὰ τὰ ϲκέλη 
φλέβαϲ, ὑφ' οὗ διατεινόμεναί τε καὶ διευρυνόμεναι κιρϲώδειϲ ἀποτε-
λοῦνται, καὶ μελαίνεταί γε τῷ χρόνῳ τὸ δέρμα τὸ κατὰ τὰϲ τοιαύταϲ 
φλέβαϲ. ἐφ' ὧν δὲ αἵματοϲ πλῆθοϲ μόνον εἰϲρέοι ἄνευ τοῦ μελαγ-
χολικὸν ὑπάρχειν, ἀϲθενεϲτέραϲ οὔϲαϲ φύϲει τὰϲ τῇδε φλέβαϲ ἀνευ-
ρύνει καταϲκῆπτον, οὐδενὸϲ τοιούτου ϲυμβαίνοντοϲ ὡϲ ἐφ' ὧν γε ἂν 
τὸ μελαγχολικὸν αἷμα τοὺϲ κιρϲοὺϲ ἐργάϲηται· κίνδυνοϲ γὰρ ἐπὶ 
τούτων ἐϲτίν, ἐὰν ἐκτέμῃ τιϲ τὰϲ πεπονθυίαϲ φλέβαϲ, ἁλῶναι μελαγ-
χολίᾳ. καὶ γὰρ τοῦτο πολλάκιϲ ἑώραται γινόμενον οὐ μόνον κατὰ 
τοὺϲ κιρϲούϲ, ἀλλὰ καὶ κατὰ τὰϲ | ὑπὸ τοῦ τοιούτου χυμοῦ γινομέναϲ 
αἱμορροΐδαϲ. ἕλκοϲ δή τιϲ ἔχων ἐν κνήμῃ χρόνῳ πολλῷ τὴν ὑπερκει-
μένην φλέβα κιρϲωδεϲτέραν οὖϲαν ἐκτμηθεὶϲ αὐτίκα μὲν ἐθεραπεύθη 
τὸ ἀρχαῖον ἕλκοϲ, ὃ δὲ ἐκ τῆϲ τομῆϲ ἔϲχεν ἐξαιρουμένηϲ τῆϲ φλεβόϲ, 
ἀνίατον ἔμεινεν. ὕϲτερον δέ ποτε μετ' ἐνιαυτὸν εἷϲ τῶν ἐν <Περγάμῳ> 
διδαϲκάλων ἡμῶν <Ϲτρατόνικοϲ> ὄνομα, μαθητὴϲ <Ϲαβίνου τοῦ 
Ἱπποκρατείου>, φλέβα τεμὼν ἐν ἀγκῶνι τοῦ ἀνθρώπου καὶ θεαϲά-
μενοϲ ἐκκρινόμενον αἷμα παχὺ καὶ μέλαν ἐπαφεῖλε κατὰ τὴν ὑϲτε-
ραίαν ὀλίγον, εἶτα κατὰ τὴν τρίτην τε καὶ τετάρτην ἡμέραν ὁμοίωϲ 
ὀλίγον καθήραϲ τε μετὰ ταῦτα φαρμάκῳ μέλανα χυμὸν ἐκκενοῦντι 
καὶ τὴν δίαιταν αὐτῷ εὔχυμον παραϲκευάϲαϲ ἐπὶ τὴν θεραπείαν τοῦ 
ἕλκουϲ ἐτράπετο.  
  Ὅτι μὲν οὖν ἐν ταῖϲ φλεψὶ καὶ ταῖϲ ἀρτηρίαιϲ οἱ χυμοὶ περι-
έχονται πάντεϲ, ἐνδείκνυται μὲν καὶ ἡ ποικιλία τῆϲ χρόαϲ τε καὶ τῆϲ 
ϲυϲτάϲεωϲ αὐτῶν, δηλοῖ δὲ καὶ τὰ νῦν εἰρημένα καὶ πρὸϲ τούτοιϲ ὅϲα 
κατὰ τὸ Περὶ φύϲεωϲ | ἀνθρώπου γέγραπται τῷ <Ἱπποκράτει>, περὶ 
ὧν ἐπὶ πλέον μὲν ἐν τῷ περὶ τῶν κατ' αὐτὸν ϲτοιχείων διῆλθον, 
ἀναγκαῖον δέ ἐϲτι καὶ νῦν εἰπεῖν ἀρξάμενον ἀπὸ τῆϲ ῥήϲεωϲ αὐτοῦ 
τῆϲδε· “Τὸ δὲ ϲῶμα τοῦ ἀνθρώπου ἔχει ἐν ἑωυτῷ αἷμα καὶ φλέγμα 
καὶ χολὴν ξανθήν τε καὶ μέλαιναν. καὶ ταῦτά ἐϲτιν αὐτέῳ ἡ φύϲιϲ τοῦ 
ϲώματοϲ καὶ διὰ ταῦτ' ἀλγέει καὶ ὑγιαίνει. ὑγιαίνει μὲν οὖν μάλιϲτα, 
ὅταν μετρίωϲ ἔχῃ ταῦτα τῆϲ πρὸϲ ἄλληλα δυνάμεωϲ καὶ τοῦ πλήθουϲ 
καὶ μάλιϲτα ἂν μεμιγμένα ᾖ. ἀλγέει δέ, ὅταν τι τούτων ἔλαϲϲον ἢ 
πλέον ᾖ ἢ χωριϲθῇ ἐν τῷ ϲώματι καὶ 〈μὴ〉 μεμιγμένον ᾖ τοῖϲι πᾶ-
ϲιν. ἀνάγκη γάρ, ὅταν τι τουτέων χωριϲθῇ καὶ ἐφ' ἑωυτοῦ ϲτῇ, οὐ 
μόνον τοῦτο τὸ χωρίον, ὅθεν ἐξέϲτη, ἐπίνοϲον γίνεϲθαι, ἀλλὰ καὶ 
ἔνθα ἂν ϲτῇ καὶ ἐπιχυθῇ ὑπερπιμπλάμενον, ὀδύνην τε παρέχειν καὶ 
πόνον. καὶ γάρ, ὅταν τι τουτέων ἔξω τοῦ | ϲώματοϲ ἐκρυῇ πλέον τοῦ 
ἐπιπολάζοντοϲ, ὀδύνην παρέχει ἡ κένωϲιϲ. ἢν δ' αὖ πάλιν εἴϲω ποι-
ήϲηται τὴν κένωϲιν καὶ τὴν ἀπόκριϲιν καὶ τὴν μετάϲταϲιν ἀπὸ τῶν 
ἄλλων, πολλή 〈γ'〉 αὐτῷ ἀνάγκη διπλῆν τὴν ὀδύνην παρέχειν κατὰ τὰ 
εἰρημένα, ὅθεν τε ἐξέϲτη καὶ ἔνθα ὑπερέβαλεν.” οὐκοῦν, ὅτι μὲν ὑγι-
αίνει τὸ ζῷον, ὅταν ἔχῃ ταῦτα ϲυμμέτρωϲ τῆϲ πρὸϲ ἄλληλα κράϲεωϲ, 
νοϲεῖ δέ, ὅταν ἤτοι καθ' ὅλον τὸ ϲῶμα, τουτέϲτιν ἐν ἅπαϲι τοῖϲ ἀγ-
γείοιϲ, πλεονεξία τιϲ ἐξ αὐτῶν ἢ καθ' ἕν τι γένηται μόριον, ὁ τοῖϲ 
ἔργοιϲ τῆϲ τέχνηϲ ὡμιληκὼϲ ἀληθεύειν φήϲει τὸν <Ἱπποκράτην>. τὰ 
μὲν γὰρ ἐν ἑνὶ μέρει νοϲήματα διὰ τὸν μελαγχολικὸν χυμὸν γινόμενα 
ὀλίγον ἔμπροϲθεν διῆλθον, ἐδήλωϲα δέ, ὅτι καὶ διὰ κιρϲῶν ἄρϲιν ἢ  
αἱμορροῖδοϲ ἐμελαγχόληϲαν ἕτεροι. καὶ κατὰ τὰ μὴ φαινόμενα δὲ 
μόρια κατὰ τὸ βάθοϲ τοῦ ϲώματοϲ εὔλογον ὅμοια πάθη γίνεϲθαι τοῖϲ 
κατὰ τὸ δέρμα ϲυνιϲταμένοιϲ. οὐ γὰρ δήπου χολῆϲ μὲν ξανθῆϲ εἰϲ ἕν 
τι μόριον καταϲκηψάϲηϲ ἐρυϲίπελαϲ γενήϲεται. μελαίνηϲ δὲ ἄνθραξ τε 
καὶ καρκίνοϲ, οὐ δήπου δὲ τὰ κατὰ τὸ βάθοϲ | τοῦ ϲώματοϲ ἀδάμαν-
τοϲ ἔχει καταϲκευήν, ἀλλὰ κἀκεῖνά γε τοῖϲ αὐτοῖϲ ὑπόκειται πάθεϲιν. 
ἐφ' ὧν γοῦν οἷόν τέ ἐϲτι βεβαίωϲ διαγνῶναι τὴν ἐργαϲαμένην αἰτίαν, 
ἐναργῶϲ ἐπὶ τούτων φαίνεται καὶ ξανθὴ καὶ μέλαινα χολὴ διαβιβρώ-
ϲκουϲαι τῶν ἐντέρων ἄλλοτε ἄλλο, καθ' ὅτιπερ ἂν μάλιϲτα ϲτηριχθῶϲιν, 
καί ποτε καὶ τελέωϲ ἀνίατον ἐργαζόμεναι τὴν δυϲεντερίαν. καὶ διὰ 
τοῦτο <Ἱπποκράτηϲ> ἐν Ἀφοριϲμοῖϲ ἔγραψε· “Δυϲεντερίη, ἢν ἀπὸ 
χολῆϲ μελαίνηϲ ἄρξηται, θανάϲιμον.” ἐγὼ δὲ πρόϲθεν εἶπον ἀνίατα 
πάντα εἶναι τὰ διὰ μέλαιναν χολὴν ἑλκωθέντα, πλὴν εἴ τιϲ ἴαϲιν 
ἐθέλει καλεῖν, ὅταν ἐκκόψῃ τὸ πεπονθὸϲ μόριον ὅλον ἐν κύκλῳ περι-
τεμὼν ἄχρι τῶν ἀπαθῶν. ὥϲπερ οὖν ἔντερον ἀβοηθήτωϲ μὲν ὑπὸ 
μελαίνηϲ ἑλκοῦται, δυϲβοηθήτωϲ δὲ ὑπὸ τῆϲ ξανθῆϲ χολῆϲ, δηλονότι 
καὶ τῶν ἄλλων μορίων ἕκαϲτον, ὅϲα κατακέκρυπται μὲν ἐν βάθει, 
κυριώτερα δὲ μακρῷ τῶν ἐντέρων ἐϲτί, πρὸϲ τῷ καὶ τὴν θεραπείαν ἐπὶ 
μὲν τῶν ἐντέρων εὐκολωτέραν εἶναι τῶν ἐνιεμένων διὰ τῆϲ ἕδραϲ | 
φαρμάκων αὐτοῖϲ τοῖϲ πεπονθόϲι προϲπιπτόντων εὐθέωϲ, ἐπὶ δὲ τῶν 
ἄλλων μορίων οὐδὲ τούτου ῥᾳδίωϲ γενέϲθαι δυναμένου. οὔκουν τὸ 
τυχὸν οὐδὲ μικρὸν τῆϲ τέχνηϲ μέροϲ παρέλιπον ἀθεώρητον οἱ μηδὲν 
ἐπιϲκεψάμενοι περὶ μελαίνηϲ χολῆϲ, ἔτι δὲ μᾶλλον οἱ μηδὲ περὶ τῆϲ 
ξανθῆϲ. ὅϲοι δὲ μηδὲ περὶ τούτων ἐπεϲκέψαντο μηδὲ περὶ φλέγματοϲ, 
οὐδ' ἀριθμῆϲαι δυνατόν, ὁπόϲα παρέλιπον ἀναγκαῖα τῆϲ τέχνηϲ θεω-
ρήματα. περὶ μὲν οὖν τῆϲ μελαίνηϲ χολῆϲ οὐδὲν ὅλωϲ ὁ <Ἐραϲί-
ϲτρατοϲ> ἔγραψε, περὶ δὲ τῆϲ ξανθῆϲ ὀλίγα τε ἅμα καὶ οὐδὲ ταῦτα 
πάντα ἀληθῆ. λέγει μὲν γὰρ οὕτω περὶ αὐτῆϲ. “Ἡ δὲ χολώδηϲ ὑγρα-
ϲία ὅτι μὲν ἀναγκαία ἐϲτὶν ἀποκρίνεϲθαι, πολλὰ τῶν ἐπιγινομένων  
παθῶν μαρτυρεῖ· οἱ ἴκτεροί τε γὰρ καὶ αἱ περὶ τὸ ἧπαρ γινόμεναι 
φλεγμοναὶ καὶ ἄλλα πλείω. πότερον δὲ ἐν τῇ περὶ τὴν κοιλίαν κατερ-
γαϲίᾳ τῆϲ τροφῆϲ γεννᾶται ἡ τοιαύτη ἢ μεμιγμένη ἐν τοῖϲ προϲφερο-
μένοιϲ ἔξωθεν παραγίνεται, οὐδὲν χρήϲιμον πρὸϲ ἰατρικὴν ἐπεϲκέφθαι.” 
ταῦτα μὲν ὁ <Ἐραϲίϲτρατοϲ> ἔγραψεν ἐν τῷ πρώτῳ τῶν καθόλου 
λόγων περὶ τῆϲ ξανθῆϲ χολῆϲ. | ἀντιλέγοντεϲ δὲ αὐτῷ φαϲιν, ὡϲ, 
εἴπερ αὐτὸϲ ὁμολογεῖ βλάβην ἐργάζεϲθαι τὴν ξανθὴν χολὴν πλεο-
νάϲαϲαν, ἄμεινον μὲν ἦν αὐτὴν μηδόλωϲ γεννᾶϲθαι, τοῦτο δὲ εἴπερ 
ἀδύνατον, ἀλλ' ὡϲ ὀλιγίϲτην. καὶ μὴν οὔτε γεννᾶϲθαι δυνατόν ἐϲτι 
κωλύειν ὁντινοῦν οὔτε, εἴπερ τοῦτό γε δυνατόν, ἀλλὰ προνοεῖϲθαί γε 
τοῦ βραχυτάτην αὐτὴν γενέϲθαι χωρὶϲ τοῦ τὴν αἰτίαν τῆϲ γενέϲεωϲ 
ἐπίϲταϲθαι τοῦ πράγματοϲ δυνατόν. εἰ μὲν οὖν ἡ οὐϲία τοῦ χυμοῦ 
τούτου κατά τε τὰ ϲιτία καὶ τὰ ποτὰ περιέχεται, πάντωϲ δὲ δήπου 
διαφορᾶϲ οὔϲηϲ ἐν αὐτοῖϲ, τὰ μὲν πλέον αὐτῆϲ, τὰ δ' ἔλαττον ἔχει, 
τὰ δὲ ἴϲωϲ οὐδέν. εἰ δ' ἐν τῷ ϲώματι γεννᾶται, κατὰ τίνα τε μάλιϲτα 
μόρια γίνεται τοῦτο, καὶ τίνοϲ αἰτίαϲ ἐργαζομένηϲ αὐτήν, ἀναγκαῖον 
ἐπίϲταϲθαι τοὺϲ ἰατρούϲ. ἔζευκται δὲ ὁ λόγοϲ οὗτοϲ τῷ κοινῷ λόγῳ 
περὶ γενέϲεωϲ χυμῶν, ὑπὲρ ὧν οὐδ' ὅλωϲ <Ἐραϲίϲτρατοϲ> ἔγραψεν, 
ὥϲθ' ὅϲον ἐπ' αὐτῷ μήτε τῶν ἐδεϲμάτων ἡμᾶϲ ἐπίϲταϲθαι, τίνα μὲν 
εὔχυμά ἐϲτι, τίνα δὲ κακόχυμα, μήτε τῶν ἐπιτηδευ|μάτων, ἔτι δὲ 
μᾶλλον μηδὲ αὐτῆϲ τῆϲ φύϲεωϲ τῶν ἀνθρώπων. καίτοι γε ἐνίουϲ ὁρῶ-
μεν, ὅπωϲ ἂν διαιτῶνται, πολὺν ἀθροίζονταϲ ἤτοι τὸν πικρόχολον 
ἤτοι τὸν μελαγχολικὸν ἢ τὸν τοῦ φλέγματοϲ χυμόν. ὅτι γὰρ καὶ 
αὐτὸϲ αἴτιοϲ γίνεται νοϲημάτων οὐ ϲμικρῶν, ἐν ἑτέρῳ δέδεικται λόγῳ. 
ὡμολόγηϲε δὲ καὶ ὁ <Ἐραϲίϲτρατοϲ> αὐτὸϲ ὑπὸ τοῦ τοιούτου χυ-
μοῦ γίνεϲθαί τινα πάθη, καίτοι παντὶ τρόπῳ φυλαττόμενοϲ αἰτιᾶϲθαι 
τοὺϲ μοχθηροὺϲ χυμούϲ. ἀλλὰ τούϲ γε γλίϲχρουϲ καὶ παχεῖϲ αὐτὸϲ 
ἀπεφήνατο παραλύϲεωϲ αἰτίουϲ γίνεϲθαι γράψαϲ οὕτωϲ· “Τὸ μὲν οὖν  
πάθοϲ ϲυμβαίνει παρεμπτώϲεωϲ ὑγρῶν γινομένηϲ εἰϲ τὰ τοῦ πνεύ-
ματοϲ ἀγγεῖα τὰ ἐν τοῖϲ νεύροιϲ, δι' ὧν αἱ κατὰ τὴν προαίρεϲιν 
κινήϲειϲ ϲυντελοῦνται.” καὶ μετ' ὀλίγα “Ἡ δὲ παρέμπτωϲιϲ”, φηϲί, 
“γίνεται ἐκ τῆϲ τροφῆϲ, ὑφ' ἧϲ τὰ νεῦρα τρέφεται· αὕτη δὲ γλίϲχροϲ 
καὶ ὅλκιμοϲ καὶ δυϲέκκριτοϲ”. ὅτι δὲ καὶ ἀποπληξίαϲ καὶ ληθάργου 
καὶ ἐπιληψίαϲ ἑτέρων τε πολλῶν ὁ τοιοῦτοϲ χυμὸϲ ἀθροιζόμενοϲ αἴ-
τιόϲ ἐϲτιν, οὐκ ἔτι εἶπεν. 
  Ἀλλ' οὐ πρόκειταί μοι νῦν τὴν τῶν ἄλλων χυμῶν δύναμιν 
ἐξηγήϲαϲθαι περὶ μελαίνηϲ χολῆϲ προθεμένῳ γράφειν, ἣν <Ἱππο-
κράτηϲ> φηϲὶν ἀναγκαίαν μὲν ἔχειν τὴν γένεϲιν, ὅπωϲ δὲ μὴ γένοιτο 
πλείων, ἐδίδαξεν ἐξ αὐτῶν τῶν ἐναργῶϲ φαινομένων ἀρξάμενοϲ. ἔν 
τε γὰρ τοῖϲ ζῴοιϲ, ὅϲα θερμότερα καὶ ξηρότερα ταῖϲ κράϲεϲιν, φαίνε-
ται γεννᾶϲθαι πλέον, ἔν τε ταῖϲ θερμοτέραιϲ ἅμα καὶ ξηροτέραιϲ ὥραιϲ 
τε καὶ χώραιϲ καὶ καταϲτάϲεϲιν, ἐπιτηδεύμαϲί τε τοῖϲ μετὰ κόπων καὶ 
φροντίδων καὶ ἀγρυπνιῶν, ἐδεϲμάτων τε τῶν παχυμερῶν καὶ ξηροτά-
των. ἀλλὰ καὶ τὸ χρῶμα τοῦ ϲώματοϲ παντὸϲ μελάντερόν τέ ἐϲτι 
τοῖϲ τὴν τοιαύτην πεφυκόϲιν ἀθροίζειν χολὴν ἔν τε τοῖϲ καυϲώδεϲι 
νοϲήμαϲιν, ὅϲα χωρὶϲ ὑγρότητοϲ ἔχει τὴν γένεϲιν, ἐφ' ὧν κἂν αἱμορ-
ραγήϲῃ ποτὲ ῥίϲ, ϲτάξει μέλαν. τὰ μὲν οὖν τοιαῦτα φαινόμενα τὰϲ 
αἰτίαϲ, ὑφ' ὧν ὁ μελαγχολικὸϲ χυμὸϲ γεννᾶται, ἐνδείκνυται. περὶ δὲ 
τῆϲ καθάρϲεωϲ αὐτοῦ ταυτὶ τὰ φαινόμενα τὴν ὁδὸν τῆϲ εὑρέϲεωϲ 
ὑπαγορεύει.  
  κακοπραγῶν ἐν χρόνῳ | πλείονι ϲπλήν, εἴτε διὰ φλεγμονήν, εἴτε 
διὰ ϲκίρρον, εἴτε δι' ἀτονίαν ἀχροίαϲ ἐργάζεται κατὰ πᾶν τὸ ϲῶμα, 
πρὸϲ τὸ μελάντερον ἐκτρεπόμενοϲ. ἀλλὰ καὶ αὐτὸϲ ἀεὶ μελάντερόϲ ἐϲτι 
τοῦ ἥπατοϲ, καὶ μάλιϲτα ἐπὶ τῶν τῆϲ θερμῆϲ καὶ ξηρᾶϲ κράϲεωϲ ζῴων, 
ὁποῖα τὰ καρχαροδόντα πάντα ἐϲτίν, ὥϲπερ γε πάλιν, ὁπόϲα κράϲεωϲ 
ὑγροτέραϲ τε καὶ ψυχροτέραϲ ἢ κατ' ἐκεῖνα τετύχηκεν ὄντα, καθάπερ οἱ 
ὕεϲ, οὐ πάνυ μέλαϲ ὁ ϲπλὴν αὐτοῖϲ ἐϲτι. τοῖϲ δὲ βουϲί, καὶ κατὰ φύϲιν 
μὲν ἔχουϲι, μελάντεροϲ ὁ ϲπλήν ἐϲτιν, γηράϲαϲι δὲ πολλαπλαϲίῳ δή 
τινι μελάντεροϲ γίνεται. ἀλλὰ καὶ ἡ γεῦϲιϲ τοῦ ϲπλάγχνου τούτου, 
καίτοι γε ἑψομένου, φαίνεται ϲτρυφνὸν ἔχουϲά τι καὶ οὐδαμῶϲ ὅμοιον 
ἥπατι. διὰ τούτων μὲν οὖν ὑπαχθέντεϲ οἱ ἄριϲτοι <τῶν παλαιῶν ἰα-
τρῶν τε καὶ φιλοϲόφων> ἀπεφήναντο καθαίρεϲθαι τὸ ἧπαρ ὑπὸ τοῦ 
ϲπληνόϲ, ἕλκοντοϲ εἰϲ ἑαυτὸν ὅϲον ἰλυῶδεϲ ἐν αἵματι. τοιοῦτον δὲ 
τοῦτό ἐϲτιν, ὡϲ ἔφην, ὁποῖον ἐν οἴνῳ μὲν ἡ τρύξ, ἐν ἐλαίῳ δὲ ἀμόργη. 
<τοῖϲ> δὲ <νεωτέροιϲ> αἱρέϲειϲ προϲτήϲαϲθαι προελομένοιϲ, ὥϲπερ ἄλλα 
λέλεκται | πολλὰ ψευδῶϲ, οὕτω καὶ τὸ μηδὲν δεῖϲθαι τὸν ἰατρὸν εἰϲ 
τὰ τῆϲ τέχνηϲ ἔργα τῆϲ περὶ τοὺϲ χυμοὺϲ θεωρίαϲ, καὶ πρῶτόν γε 
πάντων, ὅτι τὰ καθαίροντα φάρμακα μάτην ὠνόμαϲται καθαίροντα· 
κενωτικὰ γὰρ εἶναι ὁμοτίμωϲ ἁπάντων τῶν ἐν τῷ ϲώματι χυμῶν, οὐ 
μόνον τῶν δοκούντων βλάπτειν. <Ἱπποκράτηϲ> δέ, ὡϲ ὁμολογουμένῳ 
τῷ καθαίρειν αὐτὰ χρηϲάμενοϲ, ἀποδείκνυϲιν ἐν ἅπαντι τῷ τῆϲ ζῳῆϲ 
χρόνῳ περιέχεϲθαι κατὰ τὸ ϲῶμα τοῦ ἀνθρώπου τοὺϲ τέτταραϲ χυ-
μούϲ· καὶ μήθ' ἡλικίαν εἶναί τινα, μήτε ὥραν τοῦ ἔτουϲ, μήτε ϲώμα-
τοϲ φύϲιν, ἐν ᾗ μὴ πάντεϲ εἰϲίν. ἐκ γὰρ τοῦ τὰ μὲν τῆϲ ξανθῆϲ χο-
λῆϲ ἑλκτικὰ φάρμακα κατὰ τοὺϲ ἰκτερικοὺϲ ὀνινάναι, τὰ δὲ ὑδραγωγὰ 
καλούμενα τοὺϲ ἀϲκίταϲ ὑδέρουϲ ἐκκενοῦν, κωλύειν δὲ αὐξάνεϲθαι 
τοὺϲ ἐλέφαντάϲ τε καὶ καρκίνουϲ τὰ τῶν μελάνων ἑλκτικά, δῆλον  
εἶναι <τοῖϲ παλαιοῖϲ> ἐφαίνετο τὸν οἰκεῖον ἑαυτῷ χυμὸν ἕκαϲτον τῶν 
καθαρτικῶν φαρμάκων ἕλκειν. εἰ δὲ ἀληθὲϲ ἦν ἅπανταϲ ἕλκεϲθαι τοὺϲ 
ἐν τοῖϲ ἀγγείοιϲ περιεχομένουϲ | χυμούϲ, ἀλλοιουμένουϲ ὑπὸ τοῦ 
φαρμάκου κατὰ τὴν ἐκείνου δύναμιν, ὅμοιον ἂν ἦν τὸ καθαρθῆναι 
διά τινοϲ τῶν τοιούτων φαρμάκων τῷ φλεβοτομηθῆναι. τί ποτ' οὖν 
ὑδραγωγὸν φάρμακον ἐπὶ τῶν ὑδεριώντων δίδομεν, ἐνὸν τοῦ αἵματοϲ 
ἐκκενῶϲαι τέμνονταϲ φλέβα; διὰ τί δὲ πλεῖϲτον μὲν ἐπὶ τούτων ἐκ-
κενοῦται τὸ ὑδατῶδεϲ, ἐλάχιϲτοϲ δὲ ὁ πικρόχολοϲ χυμόϲ, ἔμπαλιν δὲ 
ἐπὶ τῶν ἰκτεριώντων ὁ πικρόχολοϲ χυμὸϲ μὲν πλεῖϲτοϲ, ἐλάχιϲτοϲ δὲ 
ὁ ὑδατώδηϲ; διὰ τί δὲ ὠφελοῦνται μὲν οἱ τὸν ἀϲκίτην ὕδερον ἔχον-
τεϲ ὑπὸ τῶν ὑδραγωγῶν φαρμάκων, ὅταν ϲυμμέτρωϲ κενωθῶϲιν, 
οὐδεὶϲ δὲ τῶν ὁμοτίμουϲ εἶναι πεπειϲμένων τὰϲ διὰ τῶν καθαρτικῶν 
κενώϲειϲ ταῖϲ φλεβοτομίαιϲ ἐτόλμηϲεν ἀφελεῖν αὐτῶν τοῦ αἵματοϲ; 
ἀλλ' ἔνιοι μὲν καὶ διὰ τῶν ὑδραγωγῶν φαρμάκων τὰϲ κενώϲειϲ ποι-
οῦνται, πάντεϲ δὲ τοῖϲ οὐρητικοῖϲ χρῶνται. καίτοι κἀπὶ τούτων ἐχρῆν 
τοὺϲ φάϲκονταϲ ὑπὸ τῶν νεφρῶν ἀλλοιούμενον τὸ αἷμα τὴν τῶν 
οὔρων γένεϲιν ἐργάζεϲθαι φλεβοτομεῖν τοὺϲ ὑδερικοὺϲ μᾶλλον | ἢ 
διὰ τῶν οὐρητικῶν θεραπεύειν. ἄμεινον γὰρ ἅπαξ τὸ περιττὸν ἀπο-
χεῖν τοῦ πολλάκιϲ ἐν πολλαῖϲ ἡμέραιϲ κατὰ βραχὺ πράττειν αὐτό. 
γέγραπται δ' οὖν μοι καὶ πρὸϲ ταύτην τὴν δόξαν ἰδίᾳ καθ' ἓν ὑπόμνημα 
τὴν ἐπιγραφὴν ἔχον Πρὸϲ τὴν καινὴν δόξαν περὶ τῆϲ τῶν οὔρων δια-
κρίϲεωϲ. εἶτα οὐχὶ καλῶϲ οἱ πολλοὶ τῶν ἀνθρώπων ἑαυτοὺϲ ἐπιτρέπουϲι 
τοῖϲ ἀλόγῳ τριβῇ μᾶλλον ἢ λογικῇ διαϲτροφῇ τὴν τέχνην μεταχειριζομέ-
νοιϲ; ὅπερ γὰρ εἰώθαϲι λέγειν ἔνιοι αὐτῶν, ἀληθέϲτατόν ἐϲτιν, ὡϲ πολλῷ 
βέλτιον αὐτοὶ γινώϲκουϲι τά τε τῶν ὑγιαινόντων καὶ τὰ τῶν νοϲούν-
των διαιτήματα τῶν ϲοφιϲτικῶϲ ληρούντων· οἵ γε πρὸϲ τοῖϲ ἄλλοιϲ ἔτι 
καὶ κατατρίβουϲιν ἡμῶν τὸν βίον ἀναγινωϲκόντων μὲν πρῶτον, ἃ γεγρά-
φαϲιν οἱ τῆϲ αἱρέϲεωϲ αὐτῶν ἡγεμόνεϲ, εἶτα ἀκουόντων, ἃ ϲυναγορεύοντεϲ 
αὐτοὶ λέγουϲιν, εἶτα ἀναγκαζομένων λύειν αὐτῶν τὰ ϲοφίϲματα. 
  <Ἱπποκράτηϲ> μὲν οὖν φαίνεται καλόϲ τε καὶ ἀγαθόϲ τιϲ 
ἀνὴρ γεγονέναι, μὴ φιλοτιμίαϲ ἢ φιλο|δοξίαϲ, ἀλλ' ἀληθείαϲ ἐραϲτήϲ.  
εἰ δὲ καὶ δόξηϲ ἢ τιμῆϲ αὐτὸν ἐπιθυμῆϲαι φαίη τιϲ, ἀλλὰ καὶ κτήϲα-
ϲθαί γε αὐτὴν ῥᾷϲτον ἦν ἐκείνῳ τἀνδρὶ βουληθέντι τοῦτο φιλονεικεῖν 
ἐν λόγοιϲ αἱρέϲεϲιν ἐνδόξοιϲ ἑαυτοῦ πρεϲβυτέραιϲ· οὐδεμία γὰρ ἦν 
ἱκανῶϲ ἔνδοξοϲ. οἱ δὲ μετ' αὐτὸν ἀπλήϲτωϲ ὀρεχθέντεϲ ἀδίκου δόξηϲ 
αἱρέϲειϲ ἰδίαϲ ϲυνεϲτήϲαντο μοχθηρὰϲ ἀντιλογίαϲ πρὸϲ τοὺϲ ἑαυτῶν 
πρεϲβυτέρουϲ ποιηϲάμενοι. καίτοι τινὲϲ ἐξ αὐτῶν ἤθουϲ ἐπιεικοῦϲ οὐκ 
ἀμελῶϲ ἔχοντεϲ, ἐν οἷϲ καὶ τὸν <Ἐραϲίϲτρατον> ἄν τιϲ οἰηθείη. 
ἀλλὰ καὶ τοῦτον ἡ πρὸϲ <Ἱπποκράτην> φιλονεικία μαχόμενα γράφειν 
ἑαυτῷ κατηνάγκαϲε. πῶϲ γὰρ οὐκ ἄν τιϲ μαχόμενα φαίη προνοητι-
κῶϲ 〈λέγων〉 τοῦ ζῴου τὴν φύϲιν ἅπαντα διαπλάϲαϲαν τὰ μόρια μάτην 
ἐν αὐτοῖϲ ὅλον τὸ τοῦ ϲπληνὸϲ ϲπλάγχνον πεποιηκέναι; πῶϲ δὲ οὐκ ἄν τιϲ 
γνοίη τινὰϲ τῶν ὁμοδοξούντων αὐτῷ κατεγνωκόταϲ φαίνεϲθαι τῶν 
εἰρημένων τἀνδρὶ περὶ ϲπληνὸϲ καὶ διὰ τοῦτο τὸ ϲπλάγχνον φάϲκον-
ταϲ τοῦτο προπαραϲκευάζειν τῷ ἥπατι τὸν ἐκ τῶν ϲιτίων | χυμὸν 
εἰϲ αἵματοϲ χρηϲτοῦ γένεϲιν, εἶθ' οἷον ἄλλο τι μεϲεντέριον ποιοῦνταϲ 
τῷ λόγῳ τὸ ἐπίπλοον, οὐ μὴν ἐννοοῦντάϲ γε, ὡϲ ἐχρῆν τὰϲ φλέβαϲ 
ἐξ ἁπάντων τῶν ἐντέρων εἰϲ τοῦτο ἀναφέρειν τὸν τρόφιμον χυμόν, 
οὐκ ἐκ μόνηϲ τῆϲ γαϲτρόϲ; 
  ὅτι δὲ φιλονεικῶν <Ἐραϲίϲτρατοϲ>, οὐ πεπειϲμένοϲ ἄχρηϲτον 
ἰατροῖϲ εἶναι τὴν περὶ τῶν χυμῶν θεωρίαν, οὔτε ἐν ᾧ μέρει τοῦ 
ζῴου γεννᾶται τὸ αἷμα διῆλθεν οὔθ' ὑπὸ τίνοϲ αἰτίαϲ οὔτε κατὰ τίνα 
τρόπον, ἐναργὲϲ τεκμήριόν ἐϲτι τὸ μηδενὸϲ τῶν διὰ μέλαιναν χολὴν ἢ 
ὅλωϲ τὸν μελαγχολικὸν χυμὸν γινομένων παθῶν μνημονεῦϲαι, καίτοι 
μὴ μόνον τῶν πρὸ αὐτοῦ φιλοϲόφων τε καὶ ἰατρῶν, ἀλλὰ καὶ πάν-
των ἀνθρώπων ὀνομαζόντων τὸ πάθοϲ μελαγχολικόν, ἐπιχειρούντων 
τε τῇ θεραπείᾳ δι' ἐλλεβόρου τοῦ λευκοῦ καθάρϲεωϲ. οὐδεὶϲ γὰρ 
οὕτωϲ ἀπαίδευτόϲ ἐϲτι τῶν ἐν <Ἕλληϲι> τεθραμμένων, ὡϲ μήτε ἀνε-
γνωκέναι μήτε ἀκηκοέναι τὰϲ <Προίτου> θυγατέραϲ μανείϲαϲ ὑπὸ 
<Μελάμποδοϲ> ἰαθῆναι καθαρθείϲαϲ οὕτωϲ. ὥϲτε οὐ πρὸ διακοϲίων |  
ἐτῶν ἢ τριακοϲίων, ἀλλὰ πολὺ πλειόνων ἐνδόξου τῆϲ καθάρϲεωϲ ταύ-
τηϲ οὔϲηϲ καὶ πάντων τῶν ἐν τῷ μεταξὺ χρόνῳ κεχρημένων τῷ 
φαρμάκῳ βέλτιον ἦν ὁμόϲε χωρήϲαντα τὸν <Ἐραϲίϲτρατον> ἐπι-
δεῖξαι μήτε μελαγχολίαν μήθ' ὅλωϲ μηδεμίαν μανίαν ἐπὶ μελαίνῃ 
χολῇ γίνεϲθαι, καθάπερ γε μηδὲ καρκίνον μηδὲ ἐλέφαντα μηδὲ τὰϲ 
θηριώδειϲ ἐν φρενίτιϲι παρακοπὰϲ μηδὲ κιρϲοὺϲ μηδὲ αἱμορροΐδαϲ, 
μηδὲ ὅτι πολλοὶ κατὰ τὰϲ ἀναιρέϲειϲ αὐτῶν ἐμελαγχόληϲαν. ἀλλ' οὐκ 
ἐτόλμηϲεν οὐδὲν τοιοῦτον εἰπεῖν αἰδούμενοϲ, οἶμαι, καταγνωϲθῆναι πρὸϲ 
τῶν ὡμιληκότων ἐπιμελῶϲ τοῖϲ ἔργοιϲ τῆϲ τέχνηϲ, ἐν οἷϲ τὰϲ ἐπιδείξειϲ 
<οἱ παλαιοὶ τῶν ἰατρῶν>, οὐκ ἐν λόγοιϲ ϲοφιϲτικοῖϲ ἐποιοῦντο. 
  φραϲάτω τιϲ οὖν μοι τῶν ἀπ' αὐτοῦ τὴν αἰτίαν τοῦ τὸν ϲπλῆνα 
μέλανα φαίνεϲθαι τοῖϲ θερμοῖϲ καὶ ξηροῖϲ τῇ κράϲει ζῴοιϲ, ὡϲ μηδὲ 
βρωθῆναι δύναϲθαι. ἐπὶ μὲν γὰρ τῶν ὑῶν, εἰ καὶ μὴ παραπλήϲιοϲ 
ἥπατι κατὰ τὴν ἐδωδήν, ἀλλ' οὐκ | ἄβρωτόϲ ἐϲτιν· ἐπὶ δέ γε λεόν-
των καὶ λεαινῶν, παρδάλεών τε καὶ λεοπάρδων, ἄρκτων τε καὶ λύ-
κων οἱ τὰϲ ϲάρκαϲ αὐτῶν ἡδέωϲ ἐϲθίοντεϲ ἀφίϲτανται τοῦ ϲπληνὸϲ 
ὡϲ ἀβρώτου. καίτοι γε, εἰ πρῶτοϲ ἀπολαύει τῶν ἐϲθιομένων τε καὶ 
πινομένων, ἐχρῆν οὖν αὐτὸν μάλιϲτα μέν, εἰ οἷόν τε, καὶ αὐτοῦ τοῦ 
ἥπατοϲ ἐπιτηδειότερον εἰϲ ἐδωδὴν ὑπάρχειν, εἰ δὲ μή, ἀλλὰ μὴ χείρω 
γε πάντωϲ. 
  εἰρηκότοϲ οὖν αὐτοῦ τοῦ <Ἐραϲιϲτράτου> τοὺϲ περὶ τῶν τοι-
ούτων λογιϲμοὺϲ ἀλλήλοιϲ δεῖν ὁμολογεῖν πάντωϲ οὐκ οἶδα ὅπωϲ 
ὑπομένουϲί τινεϲ ἀποδέχεϲθαι λόγουϲ ὑπὸ τῶν φαινομένων ἐλεγχο-
μένουϲ, οὓϲ οὐδὲ οἱ πατέρεϲ αὐτῶν αὐτοὶ διαπαντὸϲ ἠδυνήθηϲαν φυ-
λάξαι. ϲιωπῶν γοῦν <Ἐραϲίϲτρατοϲ> περὶ τῆϲ οὐϲίαϲ τοῦ τρέφοντοϲ 
χυμοῦ τὰ νεῦρα γράφειν αὐτὴν ἠναγκάϲθη διὰ τὸ χρήϲιμον εἰϲ τὴν 
τῶν παραλελυμένων ἴαϲιν, γλίϲχρον εἶναι λέγων καὶ ὅλκιμον καὶ δυϲ-
έκκριτον τὴν τροφήν, ὑφ' ἧϲ τὰ νεῦρα τρέφεται. καὶ μὴν τοῦτό γε 
οὐκ ἄλλοθεν ἢ ἐκ τῶν φαινομένων περὶ τὰ νεῦρα ϲυνελογίϲατο. καὶ 
γὰρ ἑψόμενα καὶ ϲηπόμενα τὴν | διάλυϲιν εἰϲ τὸν τοιοῦτον ἴϲχει χυ- 
μόν, ἔν τε τῷ κατὰ φύϲιν ἔχειν ἄναιμα τελέωϲ ἐϲτίν. ἀλλ' εἰ μὴ 
ϲυγχωρηθείη τῶν μορίων ἕκαϲτον οἰκείῳ τῆϲ ἰδίαϲ οὐϲίαϲ τρέφεϲθαι 
χυμῷ, τὸ πιϲτὸν οἰχήϲεται τοῦ λόγου. καὶ μὴν εἴπερ οἰκεῖοϲ ἕκαϲτον 
τῶν μορίων τρέφει χυμόϲ, οὐκ ἐνδέχεται τὸν τῶν καρχαροδόντων 
ζῴων ϲπλῆνα γλυκεῖαν ἔχειν τὴν τροφήν. εἴπερ οὖν ἐπὶ τούτων μά-
λιϲτα φαίνεται ϲαφὴϲ ἡ ἰδέα τοῦ ϲπληνὸϲ ὡϲ ἂν τὴν ϲτρυφνὴν καὶ 
ὀξεῖαν ἐναργῶϲ ἔχοντοϲ ποιότητα, πρόδηλον ὅτι καὶ ὁ τρέφων αὐτὸν 
χυμόϲ ἐϲτι τοιοῦτοϲ. οὔκουν ἂν ἠμέληϲεν ὁ δημιουργὸϲ τῶν τοιού-
των ζῴων ἐκκαθαίρειν τοῦ αἵματοϲ, ὅϲον ἰλύϲ τιϲ αὐτοῦ καὶ τρύξ 
ἐϲτι, καθάπερ οὐδὲ τὸ πικρόχολόν τε καὶ ὀρρῶδεϲ περίττωμα. εἴπερ 
οὖν φαίνονται κατὰ τὸ ϲῶμα πάντεϲ οἱ χυμοὶ περιεχόμενοι (τοῦτο 
γὰρ ὁ <Ἱπποκράτηϲ> ἀπέδειξεν ἐκ τοῦ πάνταϲ ἐκκρίνεϲθαι τοῖϲ 
ὑγιαίνουϲιν ἑλκομένουϲ ὑπὸ τῶν οἰκείων ἑκάϲτου φαρμάκων), οὐκ ἂν 
ἠμέληϲεν ἡ διαπλάττουϲα τὰ ζῷα τέχνη ποιῆϲαί τι τοῦ μελαγχολικοῦ 
περιτ|τώματοϲ ἑλκτικὸν ὄργανον. οὐ μὴν οὐδὲ ἄλλο τι δυνατὸν ἐπι-
νοῆϲαι τοιαύτηϲ ὑγρότητοϲ οἰκεῖον μόριον ὑπερβάνταϲ τὸν ϲπλῆνα. ἆρ' 
οὖν ἔτι ζητήϲειϲ, διὰ τίνοϲ ἀγγείου τὸ παχὺ τοῦθ' αἷμα φέρεται πρὸϲ 
αὐτόν, ἀπιϲτήϲειϲ τε διὰ μιᾶϲ φλεβὸϲ οὐ τὸν ϲπλῆνα μόνον ἕλκειν, 
ἀλλὰ καὶ τὴν γαϲτέρα τὸν οἰκεῖον χυμὸν ἐν ταῖϲ μακροτέραιϲ ἀϲιτίαιϲ, 
ἢ μεμνημένοϲ ὧν ἀπεδείξαμεν ἐν τοῖϲ περὶ φυϲικῶν δυνάμεων ὑπο-
μνήμαϲιν οὔτε τούτων ζητήϲειϲ οὐδέν, οὔτε πῶϲ διὰ τῶν αὐτῶν 
φλεβῶν ἐκ κοιλίαϲ εἰϲ ὅλον τὸ ζῷον ἡ τροφὴ φέρεται, καταφέρεται 
δὲ πάλιν ἐπ' αὐτὴν διὰ τῶν αὐτῶν; ἔν τε γὰρ ταῖϲ ὑπὸ τῶν φαρ-
μάκων καθάρϲεϲι, κἀπειδὰν ἡ φύϲιϲ ἐκκαθαίρῃ τὸ ϲῶμα κατὰ τὰϲ ἐν 
ταῖϲ νόϲοιϲ κρίϲειϲ, ὥϲπερ γε κἀπὶ τῶν ὑγιαινόντων πολλάκιϲ, αὐτό 
γε τὸ χρηϲτότατον αἷμα φέρεται πρὸϲ τὴν γαϲτέρα θρέψον αὐτὴν ἐν 
ταῖϲ μακροτέραιϲ ἀϲιτίαιϲ ἐκκρίνεταί τε διὰ τῶν αὐτῶν φλεβῶν ἐξ 
ὅλου τοῦ ϲώματοϲ ἀθρόωϲ ἐνίοτε πολλὰ τῶν περιττωμάτων. ἀπο- 
δέδεικται περὶ τούτων ἁπάντων ἐν τοῖϲ τῶν | φυϲικῶν δυνάμεων ὑπο-
μνήμαϲιν. καὶ χρὴ τὸν ἀντιλέγοντα μὴ πρὸϲ τὰ ϲυμπεράϲματα τῶν 
ἀποδείξεων ἐρωτᾶν λόγουϲ, οὓϲ ἐν ἐκείνοιϲ τοῖϲ γράμμαϲιν ἐξηλέγξα-
μεν ἀλλὰ τὰϲ ἡμετέραϲ ἀποδείξειϲ ἀποδεικνύναι ψευδεῖϲ ἤ, εἰ μηδὲν 
τούτων πράξειεν, ϲιωπᾶν αἰδούμενον, ὥϲπερ <Ἐραϲίϲτρατοϲ> ἐποίη-
ϲεν οὐδὲν μὲν οὐδαμόθι περὶ τῆϲ τῶν χυμῶν γενέϲεώϲ τε καὶ δυνά-
μεωϲ εἰπών, ἔνθα δὲ ἐπεχείρηϲε θεραπείαν γράψαι παραλύϲεωϲ, ἀναγ-
καϲθεὶϲ ἐμνημόνευϲε τοῦ τρέφοντοϲ τὰ νεῦρα χυμοῦ, καθάπερ γε κἀν 
τῷ δευτέρῳ Περὶ πυρετῶν ἐμαρτύρηϲε <τοῖϲ παλαιοῖϲ> οὐ κένωϲιν 
ἁπλῶϲ ὀνομάϲαϲ τὴν διὰ τῶν καταμηνίων ἔκκριϲιν, ἀλλὰ κάθαρϲιν, 
ὥϲπερ γε καὶ τὴν διὰ τῶν καθαιρόντων γινομένην φαρμάκων. οὕτω 
γάρ τοι καὶ τὴν λοχείαν κάθαρϲιν ὠνόμαϲαν <οἱ παλαιοὶ τῶν 
ἰατρῶν>, οὐχ ἁπλῶϲ κένωϲιν. ἐν γὰρ τῇ κυήϲει τὸ χρηϲτότατον 
ἑλκούϲηϲ αἷμα τῆϲ διαπλαττούϲηϲ τε καὶ αὐξανούϲηϲ τὸ κύημα φύ-
ϲεωϲ, ὑπολείπεται τὸ | μοχθηρότατον ἐν ταῖϲ φλεψίν, ὃ μετὰ τὴν 
ἀποκύηϲιν ἀποκρίνεται, καθάπερ ἐν ἑκάϲτῳ μηνὶ τὸ περιττόν τε καὶ 
ἄχρηϲτον, οὐ κατὰ τὸ ποϲὸν μόνον, ἀλλὰ καὶ κατὰ τὸ ποιόν· ὅπερ ὡϲ τὸ 
πολὺ μελάντερόν ἐϲτι τοῦ κατὰ φύϲιν ἔχοντοϲ αἵματοϲ. οὕτω γοῦν ὁ 
<Ἐραϲίϲτρατοϲ> ἔγραψεν ἐν τῷ δευτέρῳ Περὶ πυρετῶν κατὰ τήνδε 
τὴν λέξιν· “Καλῶϲ οὖν ἔχει τὸν βουλόμενον ὀρθῶϲ ἰατρεύειν ἐν τοῖϲ 
κατ' ἰατρικὴν γυμνάζεϲθαι καὶ μηδὲν τῶν γινομένων ϲυμπτωμάτων 
περὶ τὸ πάθοϲ ἀζήτητον ἀφεῖναι, ἀλλ' ἐπιϲκοπεῖϲθαί τε καὶ πραγμα-
τεύεϲθαι, κατὰ τίνα διάθεϲιν ἕκαϲτον αὐτῶν γίνεται. ϲυνέβη γάρ ποτε 
γυναίου ἐν πυρετοῖϲ ὄντοϲ καὶ δοκοῦντοϲ ἐλαφρῶϲ τε καὶ ἀκινδύνωϲ 
ἔχειν μελάνων οὔρων ἔκκριϲιν γίνεϲθαι, οἷα τὰ φαυλότατα ἐν τοῖϲ 
ϲημείοιϲ ἀναγράφεται, ζητουμένηϲ τε τῆϲ ἐκκρίϲεωϲ κατὰ τίνα διάθεϲιν 
γεγένηται ἐφαίνοντο τότε τῇ ἀνθρώπῳ καθήκειν αἱ ἡμέραι τῆϲ καθάρ-
ϲεωϲ, οὐ γενομένηϲ δὲ ταύτηϲ τῆϲ ἐκκρίϲεωϲ ἐπὶ τὴν κύϲτιν ὁρμὴν  
λαβεῖν τὰ ϲυνειλημ|μένα. καὶ διὰ τὴν τούτων ἔκκριϲιν κουφιϲμὸν μᾶλ-
λον ἄν τιϲ ὑπέλαβε τῇ ἀνθρώπῳ ἢ δυϲκολίαν γίνεϲθαι· ὃ δὴ καὶ ἐπὶ 
τοῦ φαινομένου ϲυνέβαινεν.” οὐκοῦν ὅτι τὰ μέλανα πολλάκιϲ οὐρεῖται 
τῆϲ ἐμμήνου καθάρϲεωϲ μὴ γενομένηϲ ὅτι τε κουφίζεϲθαι μᾶλλον ἐπ' 
αὐτῶν ἢ παροξύνεϲθαι ϲυμβαίνει τὰϲ οὕτω νοϲούϲαϲ γυναῖκαϲ ὅτι τε 
κάθαρϲίϲ ἐϲτιν ἡ διὰ τῆϲ μήτραϲ κένωϲιϲ, ἐδήλωϲεν ὁ <Ἐραϲίϲτρα-
τοϲ>, εἰϲ διάγνωϲίν τε τῆϲ παρούϲηϲ διαθέϲεωϲ εἰϲ πρόγνωϲίν τε τῶν 
ἐϲομένων χρήϲιμον εἶναι τὸν λόγον, ὃν διῆλθεν, ὀρθῶϲ [δι]ἡγούμενοϲ. 
ἐπὶ πάντων οὖν τῶν εἰρημένων μαρτυρεῖται τὸν μελαγχολικὸν χυμὸν 
ἐν ἀνθρωπείῳ ϲώματι γεννᾶϲθαι, καθάπερ γε καὶ τὸν πικρόχολον καὶ 
τὸ φλέγμα. δέδεικται δὲ ἡμῖν ὁ μὲν τοῦ φλέγματοϲ χυμὸϲ ἐκ τῶν 
φλεγματικῶν ἐδεϲμάτων κατὰ τὴν πρώτην ἐν τῇ γαϲτρὶ πέψιν γενό-
μενοϲ, ὥϲπερ ὁ πικρόχολόϲ τε καὶ ὁ μελαγχολικὸϲ ἐν ἥπατι, μετα-
βάλλων τε κατὰ τὴν ἐν τούτῳ πέψιν καὶ ὁ φλεγματικὸϲ εἰϲ αἷμα 
καὶ διὰ τοῦτο μηδὲν γεγονὸϲ | ἴδιον ὄργανον εἰϲ κάθαρϲιν τοῦ 
φλέγματοϲ, ὥϲπερ αἵ τε κύϲτειϲ ἀμφότεραι καὶ ὁ ϲπλήν, αἱ μὲν τοῦ 
τε πικροχόλου καὶ τῶν ὀρρωδῶν περιττωμάτων, ὁ δὲ ϲπλὴν τοῦ 
μελαγχολικοῦ χυμοῦ. τὸ μὲν γὰρ ἐν τῇ γαϲτρὶ γεννώμενον ϲυνανα-
φέρεται τοῖϲ εἰϲ ἧπαρ ἀναδιδομένοιϲ ἐκ τῶν ἐϲθιομένων τε καὶ πινο-
μένων χυμοῖϲ, ἅμα δὲ τούτοιϲ πεττόμενον αἷμα γίνεται· τὸ δὲ ὑπο-
λειπόμενον ἐν τοῖϲ κατὰ τὴν γαϲτέρα χωρίοιϲ ὑπὸ τῆϲ καταρρεούϲηϲ 
ἐξ ἥπατοϲ εἰϲ αὐτὰ χολῆϲ ἀπορρυπτόμενον ἐκκρίνεται διὰ τῆϲ κάτω 
γαϲτρόϲ. <Ἐραϲίϲτρατοϲ> δέ, ὅτι μὲν ἐγίνωϲκε ταῦτα, δῆλόϲ ἐϲτιν 
ἐξ ὧν ἐν τοῖϲ θεραπευτικοῖϲ λογιϲμοῖϲ ἠναγκάϲθη διὰ τὴν χρείαν αὐτῆϲ 
μνημονεῦϲαι· ϲιωπῶν δὲ ἐν τοῖϲ πλείϲτοιϲ κατάφωροϲ γίνεται ϲυϲκιά-
ζειν τε καὶ κρύπτειν ἑκὼν προαιρούμενοϲ, ὅϲα περὶ τῶν χυμῶν ὀρθῶϲ  
εἴρητο <τοῖϲ παλαιοῖϲ ἰατροῖϲ> πρὸ αὐτοῦ. ἵνα γὰρ τὰ ἄλλα παραλι-
πόντεϲ, οὗ κατὰ τὴν ἄρτι παραγεγραμμένην λέξιν ἐν παρέργῳ πωϲ 
ἐμνημόνευϲεν, 〈ἐν τοῖϲ〉 ἑξῆϲ ἐπιμνηϲθῶμεν, οὐκ ἂν ἔχοι τιϲ εὔλογον | 
εἰπεῖν αἰτίαν τῆϲ ϲιωπῆϲ γράφοντοϲ αὐτοῦ· “Ϲυνέβη γάρ ποτε γυναίου 
ἐν πυρετῷ ὄντοϲ καὶ δοκοῦντοϲ ἐλαφρῶϲ τε καὶ ἀκινδύνωϲ ἔχειν μελά-
νων οὔρων ἔκκριϲιν γίνεϲθαι, οἷα τὰ φαυλότατα ἐν τοῖϲ ϲημείοιϲ ἀνα-
γράφεται.” οὐκοῦν ὅτι μὲν <τοῖϲ ἔμπροϲθεν ἰατροῖϲ> ἐν τοῖϲ φαυ-
λοτάτοιϲ ϲημείοιϲ ἐγέγραπτο μέλαν οὖρον, ἐπίϲταϲθαί φηϲιν, ὡϲ ἀνε-
γνωκὼϲ δηλονότι τὰ περὶ οὔρων αὐτοῖϲ γεγραμμένα μεγίϲτην ἔχοντα 
δύναμιν ἐπὶ τοῖϲ ὀξέϲι πυρετοῖϲ νοϲοῦϲιν. ἐχρῆν γοῦν αὐτὸν ἐν τῇ 
Περὶ πυρετῶν πραγματείᾳ, καὶ μάλιϲτά γε κατ' αὐτὸ τοῦτο τὸ δεύ-
τερον, ἐν ᾧ ταῦτα ἔγραψεν, ἐπιπλέον ἐξειργάϲθαι τὸν περὶ αὐτῶν 
λόγον. <Ἱπποκράτηϲ> μὲν οὕτω κατὰ τὸ Προγνωϲτικὸν ἔγραψεν· 
“Οὖρον δὲ ἄριϲτον, ὅταν λευκή τε ἡ ὑπόϲταϲιϲ ᾖ καὶ λείη καὶ ὁμαλὴ 
παρὰ πάντα τὸν χρόνον, ἔϲτ' ἂν κριθῇ ἡ νοῦϲοϲ. ϲημαίνει τε γὰρ 
ἀϲφάλειαν καὶ τὸ νόϲημα ὀλιχρόνιον ἔϲεϲθαι. εἰ δὲ διαλείποι καὶ ποτὲ 
μὲν καθαρὸν οὐρηθείη, ποτὲ δὲ ὑφίϲταται λευκόν τε καὶ λεῖον, χρονιω-
τέρα γίνεται ἡ νοῦϲοϲ καὶ ἧϲϲον ἀϲφαλήϲ. εἰ δὲ εἴη τό τε οὖρον 
ὑπέρυθρον | καὶ ἡ ὑπόϲταϲιϲ ὑπέρυθρόϲ τε καὶ λείη, πολυχρονιώτερον 
μὲν τοῦτο τοῦ προτέρου γίνεται, ϲωτήριον δὲ κάρτα. κριμνώδεεϲ δὲ ἐν 
τοῖϲιν οὔροιϲιν ὑποϲτάϲτιεϲ πονηραί, τουτέων δ' ἔτι κακίουϲ αἱ πετα-
λώδεεϲ. λεπταὶ δὲ καὶ λευκαὶ κάρτα φλαῦραι, τουτέων δὲ ἔτι κακίουϲ 
αἱ πιτυρώδεεϲ. νεφέλαι δὲ ἐμφερόμεναι τοῖϲιν οὔροιϲι λευκαὶ μὲν 
ἀγαθαί, μέλαιναι δὲ φλαῦραι. ἔϲτ' ἂν δὲ πυρρόν τε ᾖ τὸ οὖρον καὶ  
λεπτόν, ἄπεπτον ϲημαίνει τὸ νόϲημα. εἰ δὲ καὶ πολὺν χρόνον εἴη 
τοιοῦτον ἐόν, κίνδυνοϲ μὴ οὐ δυνήϲεται ὁ ἄνθρωποϲ διαρκέϲαι, ἔϲτ' 
ἂν πεπανθῇ ἡ νοῦϲοϲ. θανατωδέϲτατα δὲ τῶν οὔρων ἐϲτὶ τά τε 
ὑδατώδεα καὶ δυϲώδεα καὶ μέλανα καὶ παχέα. ἔϲτι δὲ τῇϲι μὲν γυναιξὶ 
καὶ τοῖϲιν ἀνδράϲι τὰ μέλανα τῶν οὔρων κάκιϲτα, τοῖϲι δὲ παιδίοιϲι 
τὰ ὑδατώδεα. ὅϲοι δ' ἂν οὖρα λεπτά τε καὶ ὠμὰ οὐρέωϲι πολὺν 
χρόνον, ἢν τὰ ἄλλα ὡϲ περιεϲομένοιϲι ϲημεῖα ᾖ, τουτέοιϲιν ἀπόϲταϲιν 
δεῖ προϲδέχεϲθαι ἐϲ τὰ κάτω τῶν φρενῶν χωρία. καὶ τὰϲ λιπαρότηταϲ 
δὲ τὰϲ ἄνω ἐφιϲταμέ|ναϲ ἀραχνοειδέαϲ μέμφεϲθαι· ϲυντήξιοϲ γὰρ 
ϲημεῖον. ϲκοπεῖν δὲ χρὴ τῶν οὔρων, ἐν οἷϲ αἱ νεφέλαι, ἤν τε κάτω 
ἔωϲιν, ἤν τε ἄνω, καὶ τὰ χρώματα ὁκοῖα ἔχουϲι καὶ τὰϲ μὲν κάτω 
φερομέναϲ ϲὺν τοῖϲι χρώμαϲιν οἷϲι προείρηται ἀγαθὰϲ εἶναι καὶ ἐπαι-
νέειν, τὰϲ δ' ἄνω ϲὺν τοῖϲι χρώμαϲιν οἷϲιν εἴρηται πονηρὰϲ εἶναι καὶ 
μέμφεϲθαι. μὴ ἐξαπατάτω δέ ϲε, ἤν τι αὐτὴ ἡ κύϲτιϲ νόϲημα ἔχουϲα 
τῶν οὔρων τι ἀποδιδῷ τουτέων. οὐ γὰρ τοῦ ὅλου ϲημεῖον, ἀλλ' 
αὐτῆϲ καθ' αὑτήν.” 
  ταῦτα γράψαντοϲ <Ἱπποκράτουϲ> καὶ μετ' αὐτὸν <Διοκλέουϲ> 
τε καὶ <Πραξαγόρου> παραπλήϲια τούτοιϲ εὔλογον ἦν, εἴτε ἀληθεύ-
ουϲιν, εἴτε ψεύδονται, τὸν <Ἐραϲίϲτρατον> εἰρηκέναι τὸν λογιϲμὸν 
προϲθέντα τῆϲ ἰδίαϲ ἀποφάϲεωϲ, ὥϲπερ γε καὶ περὶ τῶν ἐμουμένων 
τε καὶ διαχωρουμένων, ἐν οἷϲ ἐϲτι καὶ τὰ μέλανα καλούμενα καὶ πρὸϲ 
αὐτοῖϲ ἡ ἀκριβὴϲ μέλαινα χολή. καὶ γὰρ καὶ διορίϲαϲθαί τι ϲυγκεχυ-
μένον ἐν τῇ τῆϲ φωνῆϲ κοινωνίᾳ τῶν | μελαγχολικῶν χυμῶν ἦν ἀναγ-
καῖον, ὅπερ ἐγὼ διειλόμην ἔμπροϲθεν. <Ἐραϲίϲτρατοϲ> μὲν οὖν ὅλην τὴν 
περὶ τοὺϲ χυμοὺϲ τέχνην παρέλιπεν. ἐγὼ δὲ (οὐδὲ γὰρ περὶ πάντων  
ἐνταῦθα προειλόμην εἰπεῖν, ἀλλὰ περὶ μελαίνηϲ χολῆϲ μόνηϲ) ὅϲα 
μὲν τῇ κοινωνίᾳ τοῦ λόγου καὶ περὶ τῶν ἄλλων ἔγραψα, δι' ἑτέρων 
ἐξείγραϲμαι. 
  Περὶ δὲ μελαίνηϲ χολῆϲ τὰ διὰ μακρᾶϲ πείραϲ μοι βεβαίωϲ 
ἐγνωϲμένα προϲθήϲω νῦν χρήϲιμα ἐϲόμενα ἐκείνοιϲ, ὅϲοι τῆϲ ἰατρικῆϲ 
τέχνηϲ οὐ τοὺϲ ϲοφιϲτικοὺϲ λόγουϲ, ἀλλὰ τὰ ἔργα ϲπουδάζουϲι. πάντα 
γάρ, ὅϲα διὰ μελαγχολικὸν χυμὸν γίνεται πάθη, κατ' ἀρχὰϲ εὐθέωϲ 
γενναίωϲ καθαίρων τοῖϲ τὸν τοιοῦτον χυμὸν ἐκκενοῦϲιν αὐξηθῆναι 
κωλύϲειϲ μέχρι καὶ τῶν καρκίνων. ἄξιον δὲ θαυμάϲαι τῶν ἤτοι γε 
ἀκόντων ἢ ἑκόντων ϲοφίϲματα γραψάντων εἰϲ ἀναίρεϲιν τοῦ μελαγχο-
λικοῦ χυμοῦ. φαϲὶ γὰρ ἐπὶ τῶν παρὰ φύϲιν ἐχόντων μόνων αὐτὸν 
γεννᾶϲθαι μηδενὸϲ τῶν ἀκριβῶϲ εὐχύμων ἔχοντοϲ ἐν τῷ ϲώματι μέ-
λαιναν χολήν. | εἰ γοῦν, φαϲίν, ἀθλητῇ τινι ἄριϲτα διακειμένῳ δοίη 
τιϲ φαρμάκου τοῦ νομιζομένου μέλαιναν χολὴν ἐκκενοῦν, ὄψεται κε-
νουμένην αὐτήν, ὥϲπερ, εἰ καὶ τῶν τὴν ξανθὴν χολὴν ἐκκαθαίρειν πεπι-
ϲτευμένων προϲενέγκοι τιϲ, ἐκείνην ὄψεται κενουμένην. ᾧ καὶ δῆλον εἶναί 
φαϲιν, ὡϲ ἀλλοιουμένου τοῦ αἵματοϲ ὑπὸ τῆϲ τοῦ φαρμάκου δυνάμεωϲ 
ἡ εἰϲ τὰϲ χολὰϲ γίνεται μεταβολή· καθάπερ γε κἂν [εἰ] φλέγματοϲ 
ἀγωγὸν δῷϲ, ὄψει, φαϲίν, καὶ τότε κενούμενον φλέγμα. παραπληϲίωϲ 
δὲ κἂν [εἰ] τὰ πεπιϲτευμένα τὸν λεπτὸν ἰχῶρα κενοῦν ἀναγκάϲῃϲ 
προϲενέγκαϲθαι τὸν εὐχυμότατον ἄνθρωπον, ὄψει καὶ τότε κενούμενον 
ὑδατώδη καὶ λεπτόν τινα ἰχῶρα. πρὶν μὲν οὖν ἀποδειχθῆναι τῶν 
καθαρτικῶν φαρμάκων ἕκαϲτον ἕλκειν ἕνα τινὰ χυμόν, οὗ πέφυκεν 
ὑπάρχειν ἑλκτικόν, ἔχει τι πιθανὸν ὁ λόγοϲ αὐτῶν· ἀποδειχθέντοϲ δὲ 
τούτου κατάφωρον αὐτῶν γίνεται τὸ ψεῦδοϲ. ἐδείχθη γάρ, ὅτι τὸν  
οἰκεῖον ἕκαϲτον ἕλκει χυμόν, ἐκ τοῦ τὰ μὲν τοῖϲ | ὑδερικοῖϲ διδόμενα 
φάρμακα τοϲαύτην ἐνίοτε ποιεῖϲθαι κένωϲιν, ὡϲ ὅλαϲ λεκάναϲ πλη-
ροῦν, ἀνάλογον δὲ τῷ κενουμένῳ προϲϲτέλλεϲθαί τε τὴν γαϲτέρα καὶ 
κουφίζεϲθαι ϲαφῶϲ τοὺϲ κάμνονταϲ εὐπνουϲτέρουϲ τε γίνεϲθαι, τὰ δὲ 
τοῖϲ ἰκτεριῶϲι τὴν μὲν ξανθὴν χολὴν ἐκκενοῦν πολλήν, ὀνινάναι δὲ 
τοὺϲ πάϲχονταϲ. εἰ δὲ ἔμπαλιν τὰ μὲν ὑδραγωγὰ φάρμακα δοίηϲ τοῖϲ 
ἰκτεριώδεϲι, τὰ δὲ χολαγωγὰ τοῖϲ ὑδεριώδεϲιν, ἐλάχιϲτόν τε τὸν οἰ-
κεῖον κενώϲειϲ χυμόν, οὐ μόνον δὲ οὐδὲν ὠφελήϲειϲ τοὺϲ κάμνονταϲ, 
ἀλλὰ καὶ βλάψειϲ μεγάλωϲ, ὥϲπερ εἰ καὶ φλεβοτομήϲειϲ αὐτούϲ. καί-
τοι κατὰ τοὺϲ ἡγουμένουϲ ὑπὸ τῶν καθαιρόντων φαρμάκων ἀλλοιοῦ-
ϲθαι τοὺϲ ἐν τῷ ϲώματι χυμούϲ, ὡϲ ἂν ἕκαϲτον τῶν ἑλκόντων τὴν 
φύϲιν ἔχῃ, τὸ καθῆραι τῷ φλεβοτομῆϲαι τὴν ἴϲην ἕξει δύναμιν. ὥϲπερ 
οὖν ἡμεῖϲ ὑδραγωγὸν δόντεϲ φάρμακον οἷϲ ἐϲτιν ὕδεροϲ ἀϲκίτηϲ ἐκ|-
κενοῦμέν γε τὸ πλεονάζον ὑγρόν, ὠφελοῦμέν τε τὸν κάμνοντα, οὕτω 
καὶ αὐτοὶ φλεβοτομίαν παραλαβόντεϲ ἰδέτωϲαν, εἰϲ ὅ τι τελευτᾷ τὸ βοή-
θημα. γελοῖοι δέ εἰϲι κἀκ τοῦ μηδὲν εἶναι περὶ τὸ ϲῶμα περιεκτικὸν 
μελαίνηϲ χολῆϲ ὄργανον, οἷον ἡ ἐπὶ τῷ ἥπατι κύϲτιϲ ἐϲτὶ τῆϲ ξανθῆϲ 
χολῆϲ, ἡγούμενοι τεκμήριον ὑπάρχειν τοῦτο τοῦ μηδόλωϲ ἐν τοῖϲ 
ἀκριβῶϲ ὑγιαίνουϲι ϲώμαϲι τὸν μελαγχολικὸν εἶναι χυμόν. οὕτω γὰρ 
οὐδὲ τὸ φλέγμα ϲυγχωρήϲουϲιν ἐν ἡμῖν εἶναι, καθάπερ οὐδὲ ἐν ταῖϲ 
περιϲτεραῖϲ τὴν ξανθὴν χολήν· οὐ γὰρ ἔχουϲι τὴν ἐπὶ τῷ ἥπατι κύ-
ϲτιν, ὥϲπερ οὐδ' ἄλλα τινὰ ζῷα. καὶ μέντοι καὶ παρὰ τὴν ὁμωνυμίαν 
ἑαυτούϲ, οὐ γὰρ ἡμᾶϲ γε, ϲοφίζονται τόν γε μελαγχολικὸν χυμόν, ὃν 
ἐν τοῖϲ ὑγιαίνουϲι γεννᾶϲθαί φαμεν, ἀκούοντεϲ ἀεὶ κατὰ τῆϲ μελαίνηϲ 
λέγεϲθαι χολῆϲ, ἣν ἐν τῷ παρὰ φύϲιν ἔχειν γεννᾶϲθαί φαμεν. οὐ γὰρ 
ἡ αὐτὴ κατά γε τοὺϲ ἀκριβῶϲ ὑγιαίνοντάϲ ἐϲτι μέλαινα χολὴ καί τιναϲ 
τῶν παρὰ φύϲιν ἐχόντων, ἀμφοτέραϲ δὲ μελαγχολικὸν χυμὸν ὀνο-
μάζειν οὐδὲν | κωλύει. εἴρηται δὲ περὶ τούτων ἤδη καὶ πρόϲθεν. ἀλλὰ καὶ 
νῦν οὐδὲν χεῖρον ἀναμνῆϲαι περὶ αὐτῶν ἐν βραχέϲι κεφαλαίοιϲ ἕνεκα 
τῶν λόγοιϲ ψευδέϲιν ἑαυτούϲ τε καὶ τοὺϲ μεμαθηκόταϲ ἀκριβῶϲ τὴν 
Ἱπποκράτουϲ γνώμην ϲοφιζομένων.  