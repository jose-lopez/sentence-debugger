
              {ΓΑΛΗΝΟΥ 
        ΠΕΡΙ ΛΕΠΤΥΝΟΥϹΗϹ ΔΙΑΙΤΗϹ} 
  Ἐπειδὴ τὰ πλεῖϲτα τῶν χρονίων ἀρρωϲτημάτων λεπτυνούϲηϲ 
χρῄζει διαίτηϲ, ὡϲ πολλάκιϲ ἐπὶ μόνῃ ταύτῃ καταϲτῆναι καὶ μηδενὸϲ 
ἔτι φαρμάκου δεηθῆναι, καλῶϲ ἂν ἔχοι διορίϲαϲθαι περὶ αὐτῆϲ ἀκρι-
βέϲτερον· ἄμεινον γὰρ ἐν οἷϲ ἐγχωρεῖ διαίτῃ μόνον χρηϲάμενον ἐπι-
τυχεῖν τοῦ τέλουϲ, ἐν τούτοιϲ ἀφίϲταϲθαι τῶν φαρμάκων. ὡϲ ἔγωγε 
καὶ νεφρίτιδαϲ οἶδα καὶ ἀρθρίτιδαϲ οὐκ ὀλίγαϲ, ὅϲαι γε μήπω μεϲτὰ 
πώρων ἀπέφηναν τὰ ἄρθρα, τὰϲ μὲν παντελῶϲ παυϲαμέναϲ ἐπὶ τῇ 
τοιαύτῃ διαίτῃ, τὰϲ δὲ μετριωτέραϲ ἀποδειχθείϲαϲ· οἶδα δὲ καὶ τῶν 
δυϲπνοίᾳ ϲυνεχῶϲ ἁλιϲκομένων οὐκ ὀλίγουϲ εἰϲ τοϲοῦτον ὠφεληθέν-
ταϲ ὡϲ ἤτοι καταϲτῆναι τελέωϲ ἢ διὰ μακρῶν χρόνων ἐνοχλεῖϲθαι 
μικρά· τήκει δὲ καὶ ϲπλῆναϲ μεγάλουϲ ἡ λεπτύνουϲα δίαιτα καὶ ἧπαρ 
ϲκιρρούμενον, καὶ ἐπιληψίαϲ τὰϲ μὲν μικρὰϲ ἔτι καὶ ἀρχομέναϲ ἰᾶται 
τελέωϲ, ὅϲαι δ' ἤδη χρόνιαί τε καὶ ὕπουλοι, καὶ ταύταϲ ὀνίνηϲιν οὐ 
ϲμικρά. κέκληται μὲν οὖν ὑπὸ τῶν ἰατρῶν ἡ τοιαύτη δίαιτα λεπτύ-
νουϲα, καθότι καὶ παχύνουϲαν ἑτέραν ὠνόμαϲαν ἐναντίαν τῆϲδε, κατὰ 
τὸν γεννώμενον ἐφ' ἑκατέραϲ ἐν τοῖϲ ϲώμαϲιν ἡμῶν χυμόν· ἔγνωϲται 
δέ μοι μακρῷ χρόνῳ πείρᾳ τε ἅμα καὶ λόγῳ κριθεῖϲα· καὶ γὰρ ὀϲμὴ καὶ 
γεῦϲιϲ ἱκανὰ γνωρίϲματα προϲβάλλουϲι τῷ λογιϲμῷ πρὸ τῆϲ πείραϲ 
τῶν τοιούτων ἐδεϲμάτων ἁπάντων. ὅϲα γὰρ ἐρεθίζει καὶ δάκνει τὰϲ 
αἰϲθήϲειϲ, εὔδηλον ὡϲ δριμέα τέ ἐϲτι ταῦτα καὶ πάχοϲ χυμῶν τέμνειν 
ἱκανά, καὶ μὲν δὴ καὶ πλείω τοῦ δέοντοϲ ληφθέντα δῆξιν ἐργάζεται 
τῇ γαϲτρὶ καὶ ἄϲην οὐ ϲμικράν, ἐμούμενά τε καὶ διαχωρούμενα δρι- 
μείαϲ ὀϲμὰϲ ἀποπέμπει· τὰ πλεῖϲτα δ' αὐτῶν καὶ οὖρα καὶ ἱδρῶταϲ 
ἐκβάλλει δυϲώδειϲ τε καὶ δριμεῖϲ· καὶ μέν γε καὶ φύμαϲιν ἐπιτιθέμενα 
καὶ δοθιῆϲιν ἔνια μὲν αὐτῶν ῥήγνυϲι καὶ διαβιβρώϲκει ῥᾳδίωϲ, ἔνια δὲ 
κατατίτρηϲι τὸ δέρμα, πολλὰ δ' οἷον λέποϲ ἀφίϲτηϲιν αὐτοῦ καί τινα 
ἕλκη καὶ μάλιϲτα τὰϲ καλουμέναϲ ἐϲχάραϲ ἐργάζεται. ταῦτα πάντα 
γνωρίϲματά ἐϲτι μέγιϲτα τοῦ καὶ τοὺϲ ἐν τῷ ϲώματι χυμοὺϲ ὑπ' 
αὐτῶν λεπτύνεϲθαι δριμεῖάν τινα ἐχόντων καὶ τμητικὴν δύναμιν, ἀλλὰ 
καὶ ἡ πεῖρα μαρτυρεῖ τῷ λόγῳ· φαίνεται γὰρ ἱκανῶϲ ὑπὸ τῶν τοιού-
των ἐδεϲμάτων ὀνινάμενα πάνθ' ὅϲα παχέων καὶ γλίϲχρων καὶ ψυ-
χρῶν χυμῶν ἀναπέπληϲται ϲώματα. χρὴ δ' ὥϲπερ ἐπὶ τῶν ἄλλων 
ἁπάντων ἐπιϲτάτην εἶναι τὸν ἰατρόν, τόν τε καιρὸν ἐξευρίϲκοντα καὶ 
τὸ μέτρον τῆϲ χρήϲεωϲ, οὕτω κἀν τοῖϲδε· κίνδυνοϲ γὰρ εἰϲ κακοχυ-
μίαν ἐμπεϲεῖν τὸν οὐκ ὀρθῶϲ αὐτοῖϲ χρώμενον· ἀλλ' οὐ τοῦτο νῦν 
πρόκειται διδάϲκειν, ἀλλ' ὑπὲρ αὐτῶν μόνον τῶν ἐδεϲμάτων διελθεῖν. 
  Ὅτι μὲν οὖν ϲκόροδα καὶ κρόμυα καὶ κάρδαμα καὶ πράϲα καὶ 
νᾶπυ τῶν λεπτυνόντων ἐϲτίν, οὐδ' ἂν οὐδ' ἰδιώτην λάθοι διὰ τὸ 
ϲφοδρὸν τῆϲ ἐν αὐτοῖϲ δυνάμεωϲ, ἐφεξῆϲ δὲ τούτων ϲμύρνιόν τε καὶ 
πύρεθρον ὀρίγανόν τε καὶ καλαμίνθη καὶ ϲιϲύμβρια καὶ γλήχων καὶ 
θύμβρα καὶ θύμα, χλωρὰ πάντα προϲφερόμενα πρὶν ξηρανθῆναι· ἀπο-
ξηρανθέντα γὰρ ἤδη φάρμακα [τε] καὶ οὐκέτι τροφαί. καθόλου δὲ πᾶν 
τὸ ξηρὸν ἰϲχυρότερον τοῦ τεθηλότοϲ ἐϲτί, καθότι καὶ αὐτῶν τῶν μὴ 
ξηρῶν τὰ τελεώτερα τῶν ἀτελῶν ἐϲτιν ἰϲχυρότερα, καὶ ὅϲα κατὰ λό-
φουϲ ἢ ἐν χωρίοιϲ ἀνύδροιϲ ηὐξήθη, τῶν ἐν πεδίοιϲ ἢ κήποιϲ ἢ τέλ-
μαϲιν ἰϲχυρότερα. ταυτὶ μὲν οὖν ὑπὲρ ἁπάντων χρὴ γινώϲκειν κοινῇ· 
τοῖϲ δ' εἰρημένοιϲ ἐφεξῆϲ ἐϲτιν ὅ τε τῆϲ καππάρεωϲ καὶ ὁ τῆϲ τερ-
μίνθου καρπὸϲ καὶ τούτων ἐφεξῆϲ εὔζωμά τε καὶ ϲία καὶ ϲέλινα καὶ 
πετροϲέλινα καὶ ὤκιμα καὶ ῥαφανίδεϲ καὶ κράμβη καὶ τεῦτλα. μαλάχη 
δὲ καὶ βλίτα καὶ ἀτράφαξιϲ, εἰ καὶ ταῖϲ ἰδέαιϲ ἐγγυτάτω τῶν τεύτλων 
εἰϲίν, ἀλλὰ τήν γε δύναμιν οὐκ ἐγγύϲ· ὑδατώδη τε γάρ ἐϲτι καὶ ἀμ-
βλέα καὶ δριμείαϲ δυνάμεωϲ ἥκιϲτα μετέχοντα παραπληϲίωϲ κολοκύν-
θαιϲ τε καὶ ϲικύοιϲ πέποϲί τε καὶ μηλοπέποϲι καὶ κοκκυμήλοιϲ. ἅπαντα 
γὰρ τὰ τοιαῦτα ὑγρὰ καὶ ψυχρὰ καὶ φλεγματώδη, καὶ μᾶλλον ὅϲα 
χωρὶϲ ἑψήϲεωϲ ἐϲθίεται, μῆλα καὶ ἄπιοι καὶ ϲίκυοι· διὸ καί τινεϲ  
ἑψοῦϲι τῶν ϲικύων τοὺϲ ϲκληροτέρουϲ ὁμοίωϲ ταῖϲ κολοκύνθαιϲ· καὶ 
τῶν μήλων δὲ καὶ τῶν ἀπίων ἧττον βλάπτουϲιν αἱ ἑφθαί, καὶ τῶν 
ὠμῶν ἐϲθιομένων αἱ εἰϲ ἀπόθεϲιν ἐπιτηδειόταται τῶν εἰρημένων ἧττόν 
εἰϲι μοχθηραί. ἀλλὰ γὰρ οὐ περὶ τούτων ὁ λόγοϲ μοι νῦν. 
  Αὖθιϲ οὖν ἐπὶ τὰ λεπτύνοντα τοὺϲ ἐν τῷ ϲώματι χυμοὺϲ 
ἐδέϲματα μέτειμι, τὴν ἀρχὴν ἀκριβέϲτερον ποιηϲάμενοϲ ἀφ' ὧν ἀπέ-
λιπον, ἐπειδὴ διοριϲμοῦ δεῖταί τινοϲ ἀκριβεϲτέρου. τὰ τοίνυν ἁπαλὰ 
καὶ νέα πάντα διὰ τὸ πλῆθοϲ [ἔτι] τῆϲ ὑγρότητοϲ ἣν ἔτ' αὐξανόμενα 
κέκτηται, μέτρια ταῖϲ δυνάμεϲίν ἐϲτιν, ὡϲ καὶ μικρῷ πρόϲθεν εἴρηται, 
καὶ διὰ τὴν αἰτίαν τήνδε πολλὰ τῶν φαρμακωδῶν, ἔϲτ' ἂν ἔτι φύη-
ται καὶ αὔξηται, παραπληϲίωϲ τοῖϲ ἐδέϲμαϲιν ἐϲθίεται, καθάπερ οἵ τε 
τοῦ ϲιλφίου καὶ οἱ τοῦ νάπυοϲ καυλοὶ καὶ προϲέτι τούτοιϲ πυρέθρου 
τε καὶ ϲκολύμου καὶ ἠρυγγίου καὶ ἄλλων μυρίων, ἃ δὴ καλεῖν ἔθοϲ 
ἡμῖν ἐϲτιν ἄγρια λάχανα τῷ μικρὸν ὕϲτερον αὐτῶν ἕκαϲτον ἀκανθῶδέϲ 
τε γίνεϲθαι καὶ μηδὲ τοῖϲ βοϲκήμαϲιν ἐδώδιμον ὑπάρχειν. εἰδέναι δὲ 
δεῖ πάντα τὰ τοιαῦτα τελειωθέντα μὲν ἱκανῶϲ τμητικά, φυόμενα δὲ 
καὶ αὐξανόμενα μετρίωϲ λεπτύνειν· οὕτω γέ τοι καὶ ἡ ἀκαλήφη πρὶν 
ξηρανθῆναι παραπληϲίωϲ ταῖϲ μαλάχαιϲ καὶ τοῖϲ τεύτλοιϲ ἐδώδιμοϲ 
ὑπάρχει, μάραθρον δὲ καὶ πήγανον καὶ κορίανον καὶ ἄνηθον ἐκ τῆϲ 
αὐτῆϲ ἐϲτι τούτοιϲ ἰδέαϲ πρὸϲ τῷ καὶ θερμαίνειν ἐπιφανῶϲ. ἕτερον 
δέ τι γένοϲ ἐϲτὶ λαχάνων ἀγρίων ἧττον τῶν εἰρημένων τμητικόν, ὡϲ 
δοκεῖν ἐκ τῆϲ μέϲηϲ τε καὶ οὐδετέραϲ εἶναι φύϲεωϲ ὡϲ μήτε τέμνειν 
ϲαφῶϲ μήτε παχύνειν· καλεῖται δὲ τὰ τοιαῦτα λάχανα κοινῇ μὲν 
ἅπαντα ϲέριϲ, ἰδίᾳ δὲ κατ' εἶδοϲ ἕκαϲτον αὐτῶν ἴδιον ὄνομα κέκτηται 
παρὰ τοῖϲ ἀγροίκοιϲ οἷον αἵ τε θριδακῖναι καὶ αἱ χονδρίλαι καὶ τὰ 
παρὰ τοῖϲ Ϲύροιϲ γιγγίδια καὶ ἄλλα μυρία τοιαῦτα καθ' ἕκαϲτον ἔθνοϲ· 
Ἀθηναῖοι μέντοι κοινῇ πάντα ϲέρειϲ ὀνομάζουϲιν· οἱ γὰρ παλαιοὶ τοῖϲ 
εἴδεϲιν αὐτῶν ἅπαϲιν οὐκ ἔθεντο προϲηγορίαν οὐδεμίαν. ἐπεὶ τοίνυν 
οὐδὲν εἶδοϲ αὐτῶν ἐϲτιν ἅπαϲι γνώριμον, ὅτι μηδὲ φύεται πανταχόθι 
πάντα, καθόλου χρὴ τῆϲ δυνάμεωϲ αὐτῶν ἐκμαθόντα γνωρίϲματα μήτε 
ὀνομάτων δεῖϲθαι κατ' εἴδη μήτε τῆϲ κατὰ μέροϲ αὐτῶν ἐξηγήϲεωϲ 
εἰ μὲν δὴ κατὰ τὴν γεῦϲιν ἢ τὴν ὀϲμὴν ἢ καὶ ἀμφοτέραϲ τὰϲ αἰϲθή-
ϲειϲ δριμύ τι καὶ δάκνον καὶ θερμὸν φαίνοιτο, τμητικὴν καὶ λεπτύ- 
νουϲαν ἔλπιζε τὴν δύναμιν ὑπάρχειν αὐτῷ· κατὰ ταὐτὰ δὲ κἂν εὐω-
δίαν τινὰ κατὰ τὴν ὀϲμὴν ἔχον ἀρώματοϲ ἐμποιῇ τῇ γεύϲει φανταϲίαν, 
ἀνάγκη καὶ τοῦτο θερμὸν μὲν εἶναι τὴν δύναμιν, ἀλλ' ἧττον τῶν 
δακνόντων τε καὶ διαβιβρωϲκόντων καὶ θερμαινόντων ἐπιφανῶϲ. ἔχει 
δέ τι τμητικὸν καὶ ὅϲα νιτρῶδεϲ ἢ ἁλμυρῶδεϲ ἐν τῇ γεύϲει προϲφέρει, 
πρὸϲ τῷ καὶ τὴν γαϲτέρα τὰ πλεῖϲτα τῶν τοιούτων ὑπάγειν· οὐχ 
ἧττον δὲ τούτων τὰ πικρὰ λεπτυνούϲηϲ ἐϲτὶ δυνάμεωϲ, ὅθεν καὶ τὰ 
πλεῖϲτα τῶν τοιούτων ἕψοντεϲ ἐϲθίουϲιν. οὐ ϲμικρὸν δὲ δήπου δια-
φέρει καὶ τὸ δι' ὀξυμέλιτοϲ ἢ ὄξουϲ ἢ ἁλῶν ἢ ἐλαίου προϲενέγκαϲθαί 
τι τῶν τοιούτων· ἐπιτείνεται μὲν γὰρ ἡ δύναμιϲ αὐτῶν ὄξει τε καὶ 
ὀξυμέλιτι, καθαιρεῖται δὲ ἐλαίῳ· πρὸϲ γὰρ τῷ μηδὲν ὑπάρχειν ἐλαίῳ 
παχέων χυμῶν λεπτυντικὸν ἔτι καὶ τὴν ἰϲχὺν ὅϲα τοῦτο δρᾶν πέφυκε 
καθαιρεῖ. ταῦτ' ἄρα καὶ ὅϲα τῶν ἐδεϲμάτων ὑδατώδη τε καὶ ἀμβλέα 
γευομένοιϲ ἐϲτίν (ὑπάρχει δὲ τοῦτο διὰ περιττὴν ὑγρότητα τοῖϲ πλεί-
ϲτοιϲ τῶν λαχανωδῶν καὶ μάλιϲτα τοῖϲ κηπευομένοιϲ) ἅπαντα ταῦτα 
δι' ὄξουϲ ἐϲθίουϲιν, ὅϲα μὲν ἥδιον ὠμὰ προϲφέρεϲθαι, γάρου μιγνύν-
τεϲ, ὅϲα δ' ἑφθά, τοὔλαιον ἐπιχέοντεϲ· ἔνια δὲ καὶ δι' ὑποτριμμάτων 
ἐϲθίουϲιν ὄξοϲ μὲν ἐχόντων ἁπάντων, ἀλλ' ἤτοι μετὰ μέλιτοϲ ἢ νά-
πυοϲ, ἄνιϲον ἢ λιβυϲτικὸν ἢ κύμινον ἢ ϲέλινον ἢ τὸ τοῦ κάρου ϲπέρμα 
μιγνύντεϲ ἤ τι τοιοῦτον ἕτερον. αὐτὴ γὰρ ἡ φύϲιϲ ἡγεῖται καὶ διδά-
ϲκει τὸ ποιητέον οὐ μόνον τούϲ τι ϲοφώτερον ἐπιϲταμένουϲ ἀλλὰ καὶ 
τοὺϲ ἰδιώταϲ· πολλάκιϲ· καὶ ἔγωγε ϲυνεχῶϲ χρῆϲθαι τοῖϲ τοιούτοιϲ 
ὑποτρίμμαϲιν ἐκέλευον 〈ἂν〉 οἷϲ μέλει λεπτυνούϲηϲ διαίτηϲ, εἰ μὴ τῆϲ 
ϲαρκὸϲ τῶν φοινίκων ἐμίγνυον αὐτοῖϲ ἔνιοι τῶν ὀψοποιῶν πάμπολυ. 
γινώϲκειν οὖν χρὴ καὶ περὶ τῶν ὑποτριμμάτων ἐν βραχεῖ· τὰ μὲν δὴ 
διὰ τῶν δριμέων τε καὶ θερμῶν πλείϲτων ἐμβεβλημένων, οἷάπερ 
ἐϲτὶ τά τε νῦν εἰρημένα καὶ ὅϲα διὰ κρομμύων τε καὶ ϲκορόδων ἢ 
κοριάνου ϲκευάζουϲι, ταῦτα μὲν οὖν ἅπαντα τῆϲ λεπτυνούϲηϲ ἐϲτὶ δυ-
νάμεωϲ, ὅϲα δ' ἧττον τούτων μὲν μετέχει πλειόνων δὲ τῶν παχυνόν-
των, ἐπίμικτα ταῖϲ δυνάμεϲιν ὑπάρχει. 
  Ἐπεὶ δὲ ἐξ ἀρχῆϲ ὁ λόγοϲ ἐγένετό μοι περὶ τῶν λαχανωδῶν 
ἐδεϲμάτων ὡϲ τὰ πλεῖϲτα τοῦ γένουϲ τούτου λεπτύνει, ἐφεξῆϲ ἂν εἴη 
ῥητέον καὶ περὶ τῶν ἀϲπαράγων καλουμένων, ἑλείου τε καὶ μυακαν-
θίνου καὶ τοῦ τῆϲ χαμαιδάφνηϲ ἔτι τε καὶ βρυωνίαϲ καὶ ἄγνου καὶ 
ἀκτῆϲ καὶ τῶν ὁμοίων· ἐν τούτῳ δὲ τῷ γένει καὶ οἱ τῶν ἀμπέλων 
ἕλικέϲ εἰϲι καὶ οἱ τῶν βάτων καὶ εἴ τινοϲ ἄλλου δένδρου βλαϲτὸϲ ἢ 
ἄνθοϲ ἐδώδιμον ὑπάρχει. ὁ μὲν οὖν μυακάνθινοϲ ὀνομαζόμενοϲ τῆϲ 
μέϲηϲ πωϲ ὑπάρχει δυνάμεωϲ· ἐφ' ἑκάτερα δὲ τούτου μικρὸν ἀπο- 
δέοντεϲ ὅ θ' ἕλειόϲ ἐϲτι καὶ ὁ τῆϲ χαμαιδάφνηϲ, τοϲούτῳ δ' ὑγρότε-
ροϲ ὁ ἕλειοϲ ὅϲῳ ξηρότεροϲ ὁ τῆϲ χαμαιδάφνηϲ· εὐϲτόμαχοϲ δὲ οὐδὲν 
ἧττον τῶν εἰρημένων ἐϲτὶν ὅ τε τῆϲ βρυωνίαϲ καὶ ὁ τοῦ ἄγνου καὶ 
〈ὁ τῆϲ〉 ἀκτῆϲ καὶ μᾶλλον ἔτι τούτων οἱ ϲαφῶϲ αὐϲτηροὶ καὶ ϲτύ-
φοντεϲ οἷοϲ καὶ ὁ τῆϲ βάτου καὶ ὁ τῆϲ ἀμπέλου· καθαίρει δὲ διὰ τῆϲ 
κάτω γαϲτρὸϲ ὁ τῆϲ ἀκτῆϲ. ἀλλὰ τοὺϲ μὲν καθαίρονταϲ οὐχ οἷόν τέ 
ἐϲτι γνωρίϲαι πρὶν πειραθῆναι, τῶν δ' ἄλλων τῆϲ δυνάμεωϲ ἔνεϲτι 
ϲτοχάϲαϲθαι τῇ γεύϲει τεκμαιρόμενον. οἱ μὲν γὰρ ϲτύφοντεϲ ἅπαντεϲ 
εὐϲτόμαχοί τέ εἰϲι τοὐπίπαν καὶ μέϲοι πωϲ μάλιϲτα τὴν δύναμιν, ἐξ 
οὗ γένουϲ ἐϲτὶ καὶ ὁ τῆϲ φοίνικοϲ ἐγκέφαλοϲ· οὕτω γὰρ ὀνομάζουϲι 
τὸ ἁπαλὸν ἐκβλάϲτημα 〈*****〉 τοῦ φυτοῦ, καθάπερ ἐλάταϲ τὰ ἐκ τῶν 
πλαγίων· οἱ δὲ καὶ πικρότητοϲ ἐμφαίνοντέϲ τι τοϲούτῳ ξηρότεροι καὶ 
τμητικώτεροι τούτων εἰϲὶν ὅϲῳ καὶ πικρότεροι· εἰ δὲ καὶ δάκνοιεν ἢ 
θερμαίνοιεν ἐπιφανῶϲ τὴν γλῶτταν, ἐν τῇ λεπτυνούϲῃ ϲαφῶϲ ἰδέᾳ 
τίθεϲθαι τούϲδε. 
  Περὶ μὲν οὖν λαχανωδῶν ἐδεϲμάτων ἀρκεῖ καὶ ταῦτα, ϲπερ-
μάτων δὲ ἐφεξῆϲ μνημονεύϲω. καθόλου μὲν οὖν εἰπεῖν καὶ περὶ τῶνδε, 
τοῖϲ φυτοῖϲ ἔοικε τὰϲ δυνάμειϲ ὧν ἐϲτι ϲπέρματα, ξηρότερά γε μὴν 
ὑπάρχει πάντων ἐκείνων καὶ διὰ τοῦτο λεπτυντικώτερα καὶ οὐκ ἐξ 
ἅπαντοϲ ἐδώδιμα, καθάπερ οὐδὲ αἱ βοτάναι τῶν ἐϲθιομένων ϲπερμά-
των ἐδώδιμοι πᾶϲαι· πλὴν ὅϲα γε τῶν ϲπερμάτων ἐϲθίεται, κατὰ τὴν 
φύϲιν ἀεὶ τῶν βοτανῶν ἐπὶ τὸ ξηρότερόν τε καὶ θερμότερον ὡϲ εἴρη-
ται ῥέποντα. οὕτωϲ γοῦν καὶ τὸ τῆϲ μήκωνοϲ ϲπέρμα πολὺ τῆϲ μή-
κωνοϲ αὐτῆϲ ἐϲτι μετριώτερον, ὥϲτε καὶ τοῖϲ ἄρτοιϲ ἐπιπάττουϲιν 
αὐτὸ καὶ πολλοῖϲ τῶν ἄλλων πεμμάτων μιγνύουϲιν ὡϲ οὐδεμίαν ἔχον 
βλάβην· ἀλλ' ὅτι μὲν καὶ τοῦτο ψύχει, δῆλον ἐκ τοῦ καρηβαρέϲ τ' 
εἶναι καὶ ὑπνῶδεϲ, οὐ μὴν ὁμοίωϲ γε τῇ μήκωνι, ἀλλ' ὅϲον ὁ ὀπὸϲ 
αὐτῆϲ εἰϲ ψύξιν ἐϲτὶν ἰϲχυρότεροϲ, τοϲοῦτον αὐτὴ τοῦ ϲπέρματοϲ· 
ὑπνῶδεϲ δὲ καὶ τὸ τῆϲ θριδακίνηϲ ϲπέρμα· καὶ γὰρ καὶ τοῦτο τὸ λά-
χανον ὑγρόν τ' ἐϲτὶ καὶ ψυχρόν· ὥϲτε χρὴ φυλάττεϲθαι ταῦτα τὰ 
ϲπέρματα τὸν διαίτῃ λεπτυνούϲῃ χρώμενον. καὶ τὸ τοῦ ϲηϲάμου ϲπέρμα 
παχὺν καὶ γλίϲχρον ἐν τῷ ϲώματι γεννᾷ χυμόν· ϲελίνου μέντοι καὶ 
πετροϲελίνου καὶ κυμίνου καὶ κάρου καὶ ἀνήθου ϲπέρμα καὶ προϲέτι  
λιβυϲτικοῦ καὶ ϲίνωνοϲ καὶ ἄμμεώϲ τε καὶ ϲεϲέλεωϲ καὶ δαύκου καὶ 
τορδύλου καὶ πάντων τῶν εὐωδῶν καὶ δριμέων καὶ θερμῶν ἐπιφανῶϲ 
ἁρμόζει τοῖϲ λεπτυνούϲῃ διαίτῃ χρωμένοιϲ. ἔνια δὲ τῶν τοιούτων 
οὕτωϲ ἐϲτὶν ἰϲχυρὰ ταῖϲ δυνάμεϲιν ὥϲτ' οὐδὲν ἀπολείπεται τῶν γεν-
ναιοτάτων φαρμάκων, ὁποῖόν τι καὶ τὸ τοῦ πηγάνου ϲπέρμα τετύχη-
κεν ὄν, ἰϲχυρὸν ἐν τοῖϲ μάλιϲτα καὶ λεπτυντικὸν ἱκανῶϲ· οὕτω δὲ καὶ 
〈τὸ〉 τῆϲ λύγου ϲπέρμα καὶ τὸ τῆϲ καννάβεωϲ οὐ φαρμακῶδεϲ μόνον 
ἀλλὰ καὶ κεφαλαλγέϲ· καὶ χρήϲαιτ' ἄν τιϲ αὐτοῖϲ εἰϲ ἓν μόνον ἐπι-
τηδείωϲ, ἐπειδὰν δι' οὔρων καθᾶραι τὸ αἷμα προαιρῆται. ἀλλὰ γὰρ 
οὐ περὶ φαρμάκων πρόκειται λέγειν ὅτι μὴ πάρεργον, ὥϲτ' οὐ χρὴ 
μηκύνειν ἐν τούτοιϲ. 
  Ἀλλ' αὖθιϲ ἐπὶ τὸ τῶν ἄλλων ϲπερμάτων ἐπάνειμι γένοϲ, ἃ 
δὴ καὶ Δημήτριά τινεϲ ὀνομάζουϲι· ϲυνηθεϲτέρα μέντοι κλῆϲίϲ ἐϲτι τοῖϲ 
Ἕλληϲιν ἐπὶ τοῦ γένουϲ αὐτῶν ἅπαντοϲ ἡ τῶν ὀϲπρίων· ἔνιοι μέν-
τοι χεδροπὰ ταῦτα καλοῦϲιν· εἰϲὶ δὲ οἳ τὸ μὲν ϲύμπαν γένοϲ ὄϲπρια, 
μόνα δὲ ἐξ αὐτῶν ὅϲα τῇ χειρὶ δρέπονται, χεδροπὰ προϲαγορεύουϲι, 
τὰ δ' ἄλλα πάντα τὰ διὰ τῶν δρεπάνων θεριζόμενα ϲῖτον· ἔνιοι δὲ 
τὸν πυρὸν μόνον ϲῖτον· οἱ δὲ καὶ τὰϲ κριθὰϲ αὐτῷ προϲτιθέαϲιν. 
ὀνομαζέτω μὲν οὖν ἕκαϲτοϲ ὡϲ ἂν ἐθέλῃ, περὶ δὲ τῆϲ τῶν ὀϲπρίων 
δυνάμεωϲ ἐφεξῆϲ ἐγὼ διηγήϲομαι. πυροὶ μὲν οὖν ἔδεϲμα τροφιμώτα-
τόν εἰϲι καὶ γλίϲχρου καὶ παχέοϲ ἐν τοῖϲ ϲώμαϲι χυμοῦ γεννητικοί, 
ὥϲτε εἰ μή τιϲ ϲκευάϲαϲ αὐτοὺϲ ὡϲ ϲκευάζονται προϲφέροιτο, παχὺν 
καὶ γλίϲχρον ἱκανῶϲ ὑποθρέψει χυμόν. οὔκουν οὔθ' ἁπλῶϲ ἑψημένον 
ἐϲθίειν χρὴ πυρόν, ὡϲ εἶδον ἐϲθίονταϲ ἐπὶ τῆϲ Ἀϲίαϲ τῶν ἀγροίκων 
παμπόλλουϲ (ἡδύνουϲι δ' ὀλίγοιϲ ἁλϲὶν αὐτόν), οὔτ' ἄλευρον ποιή-
ϲανταϲ ἑψεῖν ὡϲ ἔτνοϲ ἢ ὕδατι δεύϲανταϲ ἢ γάλακτι· πᾶϲαι γὰρ αἱ 
τοιαῦται ϲκευαϲίαι καὶ δύϲπεπτοι καὶ κακόχυμοι, μόνη δὲ ἐπιτήδειοϲ 
ἥπερ καὶ μόνη νῦν εὐδοκιμεῖ δεόντωϲ, ἡ διὰ τῆϲ ζύμηϲ τε καὶ τῶν 
ἁλῶν καὶ τοῦ κλιβάνου, χείρων δὲ βραχὺ ταύτηϲ ἡ διὰ τῶν ἴπνων. 
τῶν μὲν γὰρ ἄλλων οὐδὲ μεμνῆϲθαι προϲήκει· ἔϲτι δὲ καὶ πυρῶν 
αὐτῶν οὐκ ὀλίγη διαφορὰ κατ' εἶδοϲ· ὅϲοι μὲν γὰρ βαρεῖϲ καὶ πυκνοὶ 
καὶ διὰ βάθουϲ ξανθοί, τροφιμώτατοί τέ εἰϲι καὶ παχύχυμοι καὶ γλί-
ϲχρου χυμοῦ γεννητικοί· ὅϲοι δὲ κοῦφοι καὶ ἀραιοὶ καὶ λευκοὶ τὰ ἔν-
δον, οὗτοι καὶ ἧττον τρέφουϲι καὶ ἧττον παχὺν καὶ γλίϲχρον ἀπογεν-
νῶϲι χυμόν. ἔϲτι δὲ καὶ ἡ ϲεμίδαλιϲ καὶ ὁ χόνδροϲ ἱκανῶϲ τρόφιμα 
καὶ παχύχυμα καὶ γλίϲχρα· ἀλλὰ ϲεμιδάλεωϲ μὲν οὐδ' ἀναγκαῖον ἅπτε-
ϲθαι τοῖϲ λεπτυνούϲῃ διαίτῃ χρωμένοιϲ· χόνδρου δ' ἔξεϲτιν ἀπολαύειν  
τὰ μέτρια καὶ καθ' ἑαυτὸν ἐξ ὕδατοϲ ἑφθοῦ καὶ μετὰ οἰνομέλιτοϲ ἢ 
οἴνου γλυκέοϲ μὲν ἀλλὰ ξανθοῦ τε καὶ λεπτοῦ κατὰ τὴν τοῦ Φαλε-
ρίνου μάλιϲτα δύναμιν, καὶ πολλοῖϲ δὲ τῶν ἄλλων ἐδεϲμάτων ἐπιμι-
γνύνταϲ καὶ μάλιϲτα τῷ τριπτῷ τεύτλῳ καὶ τοῖϲ ὀρνιθείοιϲ ζωμοῖϲ. εἰ 
δέ τιϲ ἔτνοϲ ἢ ῥόφημα ϲκευάζειν ἐκ χόνδρου βούλοιτο, μὴ μόνον 
ἀνήθου μιγνύειν, ἀλλὰ καὶ πράϲου τι προϲεπεμβάλλειν ἢ γλήχωνοϲ ἢ 
καλαμίνθηϲ ἢ ὑϲώπου· καὶ μὲν δὴ καὶ ἡ τοῦ πεπέρεωϲ μίξιϲ οὐκ ἐπὶ 
τοῖϲ τοιούτοιϲ ἐδέϲμαϲι μόνον ἀλλὰ καὶ τοῖϲ ἄλλοιϲ ϲχεδὸν ἅπαϲιν οὐ 
ϲμικρὰ τῇ λεπτυνούϲῃ διαίτῃ ϲυντελεῖ. πτιϲάνη δὲ καὶ αὐτὴ μὲν καθ' 
ἑαυτὴν ἔχει τι ῥυπτικόν, ὡϲ μηδὲ ὑϲώπου δεῖϲθαι· καὶ εἴ ποτε δὲ βου-
ληθείηϲ αὐτῆϲ ἐπιτεῖναι τὴν δύναμιν, ἀρκεῖ πεπέρεωϲ μιγνύναι αὐτῇ· 
μέλιτοϲ δὲ οὐδὲν δεῖται πτιϲάνη πλὴν εἰ μὴ τὰ κατὰ θώρακά τε καὶ 
πνεύμονά τιϲ ἐκκαθαίρειν ἐθέλοι, τοῖϲ μέντοι καθ' ἧπαρ ἢ ϲπλῆνα 
πάθεϲιν οὐκ ἐπιτήδειοϲ ἡ μίξιϲ· μᾶλλον γὰρ ἐξαίρεται ταῦτα τὰ ϲπλάγ-
χνα πρὸϲ τῶν ἐκ τοῦ χόνδρου ῥοφημάτων καὶ αὐτῶν καθ' ἑαυτὰ καὶ 
πολὺ μᾶλλον εἰ ϲὺν μέλιτι ϲκευάϲαιϲ. ἀλλὰ περὶ μὲν τῆϲ τοῦ μέλιτοϲ 
χρήϲεωϲ ἁπάϲηϲ ὀλίγον ὕϲτερον εἰρήϲεται. 
  Νυνὶ δὲ ἐπὶ τὰϲ κριθὰϲ αὖθιϲ ἐπανίωμεν· οὐ γὰρ ἔν γε πτιϲάνῃ μόνῃ 
ἡ χρῆϲιϲ αὐτῶν ἐδώδιμοϲ, ἀλλὰ καὶ ἄρτοι πολλαχόθι κρίθινοι γίνον-
ται καὶ μετὰ γάλακτοϲ ἕψεται τὸ αὐτῶν ἄλευρον καὶ φρυγειϲῶν ἄλ-
φιτα γίνεται καὶ δι' ὕδατοϲ ὥϲπερ χόνδροϲ ἑψηθεῖϲαι καὶ μετ' οἴνου 
γλυκέοϲ ἢ ϲιραίου προϲφέρονται. περὶ μὲν δὴ τῶν ἄρτων ὧδε γινώ-
ϲκειν χρή· ὀλιγότροφοι πάντεϲ εἰϲὶ καὶ παχύχυμοι καὶ φυϲώδειϲ ἥκιϲτα, 
ὅπωϲ ἂν ϲκευαϲθῶϲι· περὶ δὲ τῶν ἀλφίτων· ἅπαντα ὀλιγότροφα τοῖϲ 
ἄρτοιϲ ὁμοίωϲ, ξηραίνει δὲ μᾶλλον τῷ πεφρῦχθαι· τὸ δὲ ἄλευρον 
ὑγρότερόν τέ ἐϲτιν ἀμφοῖν καὶ περιττωματικώτερον καὶ φυϲωδέϲτερον 
καὶ μάλιϲτα ἂν μετὰ γάλακτοϲ ϲκευαϲθῇ ὁμοίωϲ τῷ χόνδρῳ. αἱ δὲ 
διά τινοϲ τῶν γλυκέων λαμβανόμεναι κριθαὶ πολὺ μὲν εἰϲ τὴν προ-
κειμένην δίαιτάν εἰϲι χόνδρου λυϲιτελέϲτεραι· καὶ γὰρ παχύν τε καὶ 
γλίϲχρον χυμὸν ὁ χόνδροϲ γεννᾷ· πειρᾶϲθαι δὲ ὅμωϲ καὶ ταύταϲ μήτε 
διὰ ϲιραίου μήτε διά τινοϲ τῶν πάχοϲ ἐχόντων ἱκανὸν λαμβάνειν, ἀλλ' 
ἤτοι δι' οἰνομέλιτοϲ ἢ διά τινοϲ οἴνου παραπληϲίου τῷ Φαλερίνῳ. 
κατὰ δὲ τὸν αὐτὸν τρόπον καὶ ταῖϲ τίφαιϲ ἔνεϲτι χρήϲαϲθαι καὶ τῷ 
βρόμῳ πλὴν ὅϲα καὶ δυϲπεπτότερα καὶ περιττωματικώτερα πτιϲάνηϲ 
ἐϲτὶ καὶ χόνδρου· πάμπολλα δὲ ταῦτα τὰ ϲπέρματα κατὰ τὴν ἐν Ἀϲίᾳ 
γεννᾶται Μυϲίαν, ὥϲτε καὶ ἄρτουϲ ἐξ αὐτῶν ϲκευάζουϲιν· εἰϲὶ δὲ δή-
που καὶ αὐτοὶ οἱ ἄρτοι δύϲπεπτοί τε καὶ οὐκ εὔχυμοι. καὶ ἡ ὄλυρα  
δὲ καλουμένη πλείϲτη κατὰ τὴν Ἀϲίαν ἐϲτίν, ἐν τῷ μέϲῳ τούτων τε 
καὶ πυρῶν καθεϲτηκυῖα· τοϲούτῳ γάρ ἐϲτι πυροῦ χείρων ὅϲῳ τούτων 
βελτίων· χρῶνται δὲ καὶ ταύτῃ κατὰ τοὺϲ αὐτοὺϲ τρόπουϲ. ζειᾶϲ δὲ 
μὴ ζητεῖν ἕτερον παρὰ τὰϲ ὀλύραϲ καὶ τίφαϲ ἐδώδιμον Ἕλληϲιν· ἀκρι-
βῶϲ μὲν γὰρ οὐκ οἶδα καθ' ὁποτέρου τούτων οἱ παλαιοὶ τὸ τῆϲ ζειᾶϲ 
ἔφερον ὄνομα, τρίτον δ' οὐδέν ἐϲτι τούτοιϲ ὅμοιον γένοϲ, ἀλλ' ἤτοι 
τὰϲ τίφαϲ ἢ τὰϲ ὀλύραϲ οὕτωϲ ὠνόμαζον· <Μνηϲίθεοϲ> δὲ κατὰ μὲν 
ταὐτοῦ ϲπέρματοϲ ἄμφω τὰ ὀνόματα φέρει τίφαϲ καὶ ὀλύραϲ ὀνομά-
ζων, τὰϲ ζειὰϲ δὲ ὡϲ ἕτερόν τι τούτου μοχθηρότερον ὑπείληφεν ἔδε-
ϲμα, καί μοι δοκεῖ τὰϲ νῦν ὑφ' ἡμῶν ὀνομαζομέναϲ τίφαϲ αὐτὸϲ ζειὰϲ 
προϲαγορεύειν ἤ τι καὶ τῶνδε μοχθηρότερον. ἔϲτι δὲ τὸ ϲπέρμα πτι-
ϲθῆναι μὲν δεόμενον ὥϲπερ ἡ κριθὴ καὶ ἡ ὄλυρα καὶ ὁ βρόμοϲ, ἐπει-
δὰν δὲ γυμνωθῇ, πολὺ καὶ πυροῦ καὶ κριθῆϲ καὶ ὀλύραϲ ἰϲχνότερόν 
τε καὶ μικρότερον γίνεται· ἔϲτι δὲ καὶ ξανθὸν ὁμοίωϲ τοῖϲ πυροῖϲ, 
οὐχ ὥϲπερ ἡ κριθὴ λευκόν. γίνεται δὲ ἔν τιϲιν ἔθνεϲι κριθὴ γυμνή, 
καθάπερ ἐν Καππαδοκίᾳ, καὶ καλεῖται οὕτωϲ πρὸϲ αὐτῶν ἐκείνων ὡϲ 
ἐμοὶ νῦν εἴρηται καὶ ἔϲτι τά τε ἄλλα καλλίϲτη καὶ ἐξ ὕδατοϲ ὥϲπερ 
χόνδροϲ ἑψηθεῖϲα ϲύν τινι τῶν γλυκέων οἴνων ἐπιτηδειοτάτη ληφθῆναι. 
  Κύαμοι δὲ ῥυπτικὸν μὲν ἔχουϲί τι καὶ αὐτοὶ κριθῶν [δὲ] οὐδὲν 
ἧττον, ἀλλ' οὔτε πέττονται ῥᾳδίωϲ καὶ φυϲώδειϲ ἱκανῶϲ εἰϲιν, ὥϲτε 
πολὺ βέλτιον τοὺϲ πιϲϲοὺϲ ἐϲθίειν· ἀμείνουϲ γὰρ εἰϲ ἅπαντα κυάμων. 
ὦχροι δὲ καὶ δόλιχοι καὶ φάϲηλοι πολὺ καὶ τῶν κυάμων μοχθηρότεροι. 
οὐ μὴν οἵ γε φακοὶ φαῦλοι τὰ πάντα καίτοι παχὺν ὑποτρέφοντεϲ 
χυμόν, ἀλλ' ὥϲτε χρῆϲθαί τινα μὴ παρόντοϲ τῶν ἐπιτηδείων ἐϲδεϲμά-
των τινόϲ· ὅμοιοι δὲ καὶ οἱ θέρμοι τοῖϲ φακοῖϲ, πλὴν ἧττον ξηραί-
νουϲιν. ἐρέβινθοι δὲ φυϲῶδεϲ μέν ἐϲτι καὶ δύϲπεπτον καὶ περιττωμα-
τικὸν ἔδεϲμα, πρὸϲ μέντοι τὴν οὔρηϲιν ἐπιτήδειοι, καί τι καὶ ῥυπτι-
κὸν ἔχουϲιν. ὄροβοι δὲ βοῶν μᾶλλον ἢ ἀνθρώπων ἔδεϲμα, τμητικὴν 
μέντοι δύναμιν ἔχουϲιν, ὥϲτε καὶ ϲκευάζεται δι' αὐτῶν φάρμακον 
οὐδενὸϲ ἧττον ἐκκαθαῖρον τὰ κατὰ θώρακα. βούκεραϲ δὲ καὶ τῆλιϲ 
(ἑκατέρωϲ γὰρ ὀνομάζεται) λαμβάνεται μὲν οὐ κακῶϲ καὶ πρὸ τῶν 
ϲιτίων ὑπαγωγῆϲ ἕνεκα γαϲτρὸϲ ἅμα τῷ γάρῳ, προϲφέρονται δὲ καί 
τινεϲ καὶ τὸν χυλὸν αὐτῆϲ μετὰ μέλιτοϲ ὡϲ καὶ θερμαίνειν καὶ ῥύπτειν 
δυνάμενον· καὶ ἔϲτι μὲν ἐϲ ἄμφω ταῦτα ἀγαθή, φυλάττεϲθαι δ' ἐπὶ 
πλέον ταύτῃ χρῆϲθαι· κεφαλαλγὴϲ γάρ ἐϲτι. καὶ τοῖϲ ἄλλοιϲ δὲ τοῖϲ 
οὕτω προϲλαμβανομένοιϲ ὑπαγωγῆϲ ἕνεκα γαϲτρὸϲ ὀλιγίϲτοιϲ χρῆϲθαι 
προϲῆκε· φυϲώδη γὰρ αὐτῶν ἐϲτι τὰ πλεῖϲτα καὶ δύϲπεπτα, καθάπερ  
καὶ οἱ θέρμοι καὶ οἱ ὦχροι καὶ οἱ φάϲηλοι. τὰ δὲ Δαμαϲκηνὰ κοκκύ-
μηλα δι' ὑδρομέλιτοϲ ἕψοντα προεϲθίειν ἄμεινον, ὅτῳ λεπτυνούϲηϲ 
ἐϲτὶ χρεία διαίτηϲ· τούτων δ' ἔτι μᾶλλον ὑπάγει γαϲτέρα τὰ ἀπὸ τῆϲ 
Ἰβηρίαϲ· καὶ μὲν δὴ καὶ οἱ θαλάττιοι τῶν ἐχίνων καὶ οἱ τῶν κογ-
χαρίων ἁπάντων ζωμοὶ καὶ οἱ τῶν παλαιῶν ἀλεκτρυόνων ὑπάγουϲί 
τε ἅμα γαϲτέρα καὶ εἰϲ οὐδὲν βλάπτουϲι τὸν λεπτυνούϲῃ διαίτῃ χρῆ-
ϲθαι προῃρημένον. μελίνη δὲ καὶ κέγχροϲ ἔλυμόϲ τε καὶ εἴ τι τοιοῦ-
τον ἕτερον οὔτ' εὔχυμα καὶ φυϲώδη καὶ δύϲπεπτα, ξηραίνει δὲ ἱκα-
νῶϲ καὶ τὰ τῆϲ γαϲτρὸϲ ῥεύματα καὶ ϲύμπαν οὐχ ἥκιϲτα τὸ ϲῶμα. 
ϲκευάζεται δὲ κἀκ τῶν καλουμένων λοβῶν ἔτνοϲ, οἵπερ δὴ καὶ κηπεύ-
ονται, παραπληϲίωϲ τῷ κυαμίνῳ· καὶ χρὴ καὶ τοῦτο γινώϲκειν παχύ-
χυμόν τε καὶ φλεγματικὸν ὑπάρχον, ἧττον μέντοι κυάμων εἰϲὶ φυϲώ-
δειϲ οἱ λοβοὶ καὶ τὸ ῥυπτικὸν ὅπερ τούτοιϲ ὑπάρχει τοῖϲ λοβοῖϲ οὐ 
πρόϲεϲτι. τί δ' ἂν ἔτι περὶ τῶν ἄλλων ϲπερμάτων λέγοιμι τῶν μοχθη-
ρῶν, ἃ καὶ πρὸ τῆϲ ἡμετέραϲ παραινέϲεωϲ ἅπαντεϲ ἤδη φεύγουϲιν; 
ἀρκεῖ γὰρ κατὰ πάντων εἰπεῖν ὡϲ κριθαὶ μὲν εἰϲ λεπτύνουϲαν δίαι-
ταν ἄλυποι παρὰ πάντα τὰ ϲιτηρὰ ἐδέϲματα, δεύτεροι δὲ οἱ ἐκ τῶν 
πυρῶν ἄρτοι κριβανῖται· τῶν δὲ ἄλλων ἀπέχεϲθαι πειρᾶϲθαι, πλὴν εἰ 
μὴ διὰ μακροῦ πιϲϲῶν ἢ φακῆϲ γεύεϲθαι δή τιϲ ἐθέλοι ἢ χόνδρου. 
  Πλείϲτην δ' ἂν ἔχοιϲ εἰ βούλοιο καὶ ἄφθονον ἐδεϲμάτων χρῆ-
ϲιν εἰϲ λόγον λεπτυνούϲηϲ διαίτηϲ ἀπό τε τῶν πετραίων ἰχθύων καὶ 
τῶν ὀρείων ὀρνίθων τῶν μικρῶν· οἱ μὲν γὰρ ἐν τοῖϲ ἕλεϲι καὶ ταῖϲ 
λίμναιϲ καὶ τοῖϲ πεδίοιϲ ὑγρότεροί τ' εἰϲὶ καὶ περιττωματικώτεροι, τὰ 
δ' ἐν τοῖϲ ὄρεϲι διαιτώμενα ζῷα πάντα ξηρότερά τε καὶ θερμότερα 
ταῖϲ κράϲεϲιν ὑπάρχει καὶ ἡ ϲὰρξ αὐτῶν ἥκιϲτα φλεγματώδηϲ ἐϲτὶ καὶ 
γλίϲχρα. ἔϲτι δὲ καὶ τὰ ἄλλα πάντα τὰ ἐν τοῖϲ ὄρεϲι φυόμενα μακρῷ 
βελτίω τῶν ἐν τοῖϲ πεδίοιϲ, καί μοι δοκοῦϲι καὶ οἱ ὄρειοι ϲτρουθοὶ μὴ 
μόνον τῇ λεπτότητι τοῦ ἀέροϲ ἀλλὰ καὶ ταῖϲ τροφαῖϲ οὐχ ἥκιϲτα 
πλεονεκτεῖν τῶν ἐν ἕλεϲί τε καὶ πεδίοιϲ διαιτωμένων· ψᾶραϲ οὖν καὶ 
κίχλαϲ καὶ κοττύφουϲ καὶ πέρδικαϲ ἅμα τοῖϲ ἄλλοιϲ ϲτρουθοῖϲ τοῖϲ 
ὀρείοιϲ ἐϲθίειν, ἀπέχεϲθαι δὲ καὶ νηττῶν καὶ τῶν ἄλλων ἑλείων ὀρ-
νίθων· οὕτω δὲ καὶ ὠτίδων καὶ χηνῶν καὶ τῶν ἄλλων μεγάλων 
ϲτρουθῶν ἃϲ καὶ ϲτρουθοκαμήλουϲ ὀνομάζουϲι καὶ πάντων τῶν ὁμοίων 
ἀφεκτέον, ὅτῳ φροντίϲ ἐϲτι λεπτυνούϲῃ χρῆϲθαι διαίτῃ· ϲύμπαντα γὰρ 
τὰ τοιαῦτα περιττωματικὴν ἔχει τὴν ϲάρκα. καὶ οἱ πυργῖται καλούμε- 
νοι ϲτρουθοὶ καὶ ὅϲοι κατὰ τὰϲ ἀμπέλουϲ διαιτῶνται καὶ τῶν περι-
ϲτερῶν αἱ ἐκ τῶν πύργων ἀμείνουϲ τῶν κατοικιδίων εἰϲίν· οὕτω δὲ 
καὶ οἱ ϲύεϲ οἱ ὄρειοι τῶν ἡμέρων βελτίουϲ εἰϲ ἐδωδὴν καὶ καθόλου 
πάντα τὰ γεγυμναϲμένα τῶν ἀγυμνάϲτων καὶ τὰ ξηροτέραιϲ τροφαῖϲ 
χρώμενα τῶν ὑγροτέραιϲ καὶ τὰ καθαρὸν καὶ λεπτὸν ἀναπνέοντα τὸν 
ἀέρα βελτίω τῶν ἐναντίον· αἱ γὰρ τῶν ἡμέρων ϲυῶν ϲάρκεϲ ἁπάντων 
μὲν τῶν ἐδεϲμάτων εἰϲὶ τροφιμώταται, πάμπολυ δ' ἔχουϲιν ἐν αὑταῖϲ 
τὸ γλίϲχρον ἀργίᾳ τε ἅμα τῇ τοῦ ζῴου καὶ ἀφθονίᾳ τροφῆϲ ὑγροτέ-
ραϲ. ἀλλὰ τούτων μὲν ἀπέχεϲθαι παντάπαϲιν οἷϲ μέλει λεπτυνούϲηϲ 
διαίτηϲ πλὴν ὅϲα τῶν ἀκραίων ἅπτεϲθαί ποτε μηδὲ τούτων ἁπλῶϲ, 
ἀλλ' εἰ γυμνάζοιτό τιϲ ἀξιολόγωϲ· ἔξεϲτι γὰρ τούτῳ καὶ ὦτα καὶ 
ῥύγχη καὶ πόδαϲ ϲυῶν ἐϲθίειν καὶ γαϲτρὸϲ γεύεϲθαι καὶ μήτραϲ καλῶϲ 
καθεψημένων· ὅϲοι δ' ἀργότερον καὶ ῥᾳθυμότερον διαιτῶνται, τούτουϲ 
εἴργεϲθαι προϲήκει οὐ τούτων μόνον τῶν ϲυῶν τῆϲ ἐδωδῆϲ ἀλλὰ καὶ 
τῶν ὀρείων, ἀρκέϲει δ' αὐτοῖϲ ὑπό τε ϲτρουθῶν διαιτᾶϲθαι τῶν ὀρείων 
καὶ ἰχθύων τῶν πετραίων, ἰουλίδοϲ καὶ φυκίδοϲ καὶ κοττύφου καὶ 
κίχληϲ καὶ ϲκάρου καὶ ἁπλῶϲ εἰπεῖν ἁπάντων ὅϲοι μαλακήν τε ἅμα 
καὶ ψαθυρὰν ἔχουϲι τὴν ϲάρκα, τῶν δ' ἤτοι ϲκληρὰν ἢ γλίϲχραν ἐχόν-
των ἀπέχεϲθαι παντάπαϲιν. μαλακὴ μὲν οὖν ἡ τῶν ὀνίϲκων ϲὰρξ ἀλλ' 
ἧττον ψαθυρὰ τῆϲ τῶν πετραίων, τῶν μέντοι τριγλῶν ψαθυρὰ μὲν οὐ 
μὴν καὶ μαλακή. ταῦτα οὖν ἔχειν ἄμφω τὰ γνωρίϲματα περὶ παντὸϲ 
ζῴου ϲαρκόϲ, τὸ μαλακόν τε καὶ ψαθυρὸν εἶναι, καὶ τούτοιϲ προϲέχων 
τὸν νοῦν ᾧ μὲν ἂν ὑπάρχῃ ϲυναμφότερον, εἰϲ κόρον ἐϲθίειν, τῶν δ' 
ἄλλων ᾧ μὲν μηδέτερον, ἀπέχεϲθαι παντάπαϲιν, ᾧ δὲ θάτερον μόνον 
ἐϲθίειν μέν ποτε καὶ τοῦδε τῶν ἄλλων ἀπορήϲαντα, φυλάττεϲθαι δὲ 
τὸν κόρον. ὥϲτε καὶ ὀνίϲκων καὶ τριγλῶν καὶ τῶν ἄλλων ἰχθύων τῶν 
πελαγίων ἐξέϲται προϲφέρεϲθαι μὴ παρόντων πετραίων καὶ μᾶλλον 
ὅϲοι διὰ νάπυοϲ ἐϲθίονται, καθάπερ ὁ ϲκορπίοϲ· ἔϲτι δὲ δή τινα γένη 
ζῴων οἷϲ ὑπάρχει μὲν τὸ ἕτερον ὧν εἶπον γνωριϲμάτων, ἀλλὰ διὰ 
τὴν ἀμετρίαν θατέρου φυλάττεϲθαι χρὴ καὶ τὴν [τοιαύτην] τούτων 
ἐδωδήν. αἱ μὲν γὰρ ἐγχέλυεϲ καὶ τὰ πλεῖϲτα τῶν μαλακίων τε καὶ 
ϲελαχίων καίτοι μαλακὴν ἔχοντα τὴν ϲάρκα διὰ τὸ γλίϲχρον καὶ φλεγ- 
ματῶδεϲ αὐτῶν ἱκανῶϲ ἐϲτι βλαβερὰ τοῖϲ λεπτυνούϲῃ διαίτῃ χρῆϲθαι 
δεομένοιϲ, οὕτω δὲ καὶ τὰ πλεῖϲτα τῶν ὀϲτρέων· οἱ δὲ τράγοι καὶ οἱ 
βόεϲ ἥκιϲτα μὲν ὑγρὰν καὶ φλεγματώδη καὶ γλίϲχραν ἔχουϲι τὴν ϲάρκα, 
βλάπτουϲι δὲ ἱκανῶϲ καὶ αὐτοὶ τῷ πάνυ ϲκληρῷ καὶ δυϲμεταβλήτῳ. 
καὶ τὰ πλεῖϲτα δὲ τῶν ὀϲτρακοδέρμων τε καὶ μαλακοϲτράκων ζῴων 
ἢ διὰ τὸ ϲυναμφότερον ἢ διὰ τὴν ϲκληρότητα τῆϲ ϲαρκὸϲ φευκτέα, 
μόνα δὲ ἐκ τῶν ϲελαχίων ἡ νάρκη τε καὶ ἡ τρυγὼν ἐπιτήδεια· καὶ 
χρῆϲθαί ποτε καὶ τούτοιϲ ἐγχωρεῖ μὴ παρόντων πετραίων, ϲκευά-
ζειν δ' ἄμεινον ἅμα τεύτλοιϲ τριπτοῖϲ ἢ τοῖϲ λευκοῖϲ ζωμοῖϲ ἀφθονώ-
τερον ἐπεμβάλλοντα πράϲου καί τι καὶ πεπέρεωϲ προϲεπιπάττοντα· 
πληϲίον δὲ τῆϲ τούτων δυνάμεώϲ εἰϲι τά τε βούγλωϲϲα καὶ αἱ ψῆτται. 
  Τῶν δ' ἄλλων ζῴων τῶν πεζῶν κριοὶ μὲν καὶ τράγοι καὶ ϲύμπαν 
δὲ τὸ τῶν προβάτων καὶ τῶν αἰγῶν γένοϲ οὐ χρηϲτὴ τροφή· μόνοιϲ 
δὲ τοῖϲ ἐρίφοιϲ εἰκότωϲ ἄν τιϲ χρῷτο· τὴν δὲ τῶν ἀρνῶν ἐδωδὴν 
φυλακτέον δι' ὑπερβάλλουϲαν ὑγρότητα. τοὺϲ δὲ ἵππουϲ καὶ τοὺϲ 
ὄνουϲ ὀνώδεϲιν ἀνθρώποιϲ ἐπιτρεπτέον ἐϲθίειν, ὥϲπερ δὴ καὶ παρδά-
λειϲ καὶ ἄρκτουϲ καὶ λέονταϲ τοῖϲ θηριώδεϲιν· ἐγγὺϲ δὲ τῆϲ τῶν ὄνων 
ἐδωδῆϲ εἰϲι καὶ οἱ ἔλαφοι, ὥϲτε καὶ τούτων ἀφεκτέον. ἡ δὲ τοῦ λα-
γωοῦ ϲὰρξ εἰϲ μὲν τὴν ἄλλην τὴν ξηραίνουϲαν δίαιταν ἐπιτήδειοϲ, εἰϲ 
δὲ τὴν νῦν προκειμένην οὐ πάνυ χρηϲτή ἐϲτι· παχὺ γὰρ ἱκανῶϲ αἷμα 
γεννᾷ· καὶ μὲν δὴ καὶ ἡ τοῦ αἵματοϲ ἐδωδὴ ἁπάντων τῶν ζῴων 
φευκτέα καὶ πολὺ μᾶλλον εἰϲ τὴν λεπτύνουϲαν δίαιταν ἡ τοῦ τῶν 
λαγωῶν, οὕτω δὲ καὶ τὰ ϲπλάγχνα πάντα· καὶ γὰρ καὶ περιττωμα-
τικὰ καὶ δύϲπεπτα καὶ κακόχυμα. κυνῶν δὲ καὶ ἀλωπέκων ϲαρκὸϲ ἐγὼ 
μὲν οὐδὲ ἐγευϲάμην ποτὲ διὰ τὸ μὴ εἰθίϲθαι τὴν ἐδωδὴν αὐτῶν μήτε 
ἐπὶ τῆϲ Ἀϲίαϲ μήτε ἐπὶ τῆϲ Ἑλλάδοϲ, ἀλλὰ μηδὲ κατὰ τὴν Ἰταλίαν· 
ἀκούω δὲ καὶ ταῦτα πολλαχόθι ἐϲθίεϲθαι καὶ τεκμαίρομαι παραπλη-
ϲίαν εἶναι τὴν δύναμιν αὐτῶν τῇ τῶν λαγωῶν· ἔϲτι γὰρ ὁμοίωϲ ξηρὰ 
καὶ λαγὼϲ καὶ κύων καὶ ἀλώπηξ. ὥϲπερ δὲ τῶν ὑῶν τοῖϲ ἀκραίοιϲ 
χρῆϲθαι ϲυνεχωρήϲαμεν, οὕτω καὶ τῶν ἀλεκτρυόνων τοῖϲ πτεροῖϲ· οὐ 
μὴν οἵ γε ὄρχειϲ καὶ τὰ ϲπλάγχνα λεπτυνούϲῃ διαίτῃ χρηϲτά· καὶ 
αὐτοῖϲ δὲ τοῖϲ ϲώμαϲι τῶν ἀλεκτρυόνων οὐ κωλύω χρῆϲθαι εἰ γυμνά-
ζοιτό τιϲ καὶ μάλιϲτα τῶν ἐν ὄρεϲι τεθραμμένων, ἀγυμνάϲτῳ δὲ με-
τρίωϲ ἅπτεϲθαι προϲήκει καὶ ἀλεκτρυόνων ἐδωδῆϲ καὶ περιϲτερῶν καὶ  
τρυγόνων. καίτοι ξηροτέρα τὴν κρᾶϲιν ἡ τρυγών ἐϲτι καὶ μάλιϲτα ἡ 
ὀρεία, ὥϲτε τὴν τοιαύτην κἂν ἀλύπωϲ ἐϲθίοι τιϲ· χρὴ δὲ μὴ πρόϲφα-
τον ἀλλ' ἕωλον ἐργαϲάμενον ἡμέρᾳ μιᾷ τοὐλάχιϲτον οὕτωϲ ἐϲθίειν οὐ 
τρυγόνα μόνον ἀλλὰ καὶ πέρδικα καὶ τἆλλα πάντα τὰ μετρίωϲ ϲκλη-
ρὰν ἔχοντα τὴν ϲάρκα. φάττα μὲν οὖν πρὸϲ τῷ ϲκληροτέραν ἔχειν 
καὶ περιϲτερῶν καὶ τρυγόνων καὶ περδίκων τὴν ϲάρκα καὶ δύϲπεπτόϲ 
ἐϲτι καὶ περιττωματική, πέρδικεϲ δὲ καὶ τρυγόνεϲ οὔτ' ἐϲχάτωϲ ϲκλη-
ρὰϲ ἔχουϲι τὰϲ ϲάρκαϲ οὔτε δυϲπέπτουϲ οὔτε κακοχύμουϲ, ἀλλὰ καὶ 
τὸ ϲκληρὸν αὐτῶν ἡμέρᾳ μιᾷ φυλαχθειϲῶν νεκρῶν μεταπίπτει ῥᾳδίωϲ 
καὶ γίνονται ψαθυραὶ καὶ εὔπεπτοι πάντῃ· καὶ γὰρ χρηϲτὴν τροφὴν 
διδόαϲι τῷ ϲώματι καὶ γλίϲχρον ἥκιϲτα γεννῶϲιν αἷμα καὶ πάχουϲ καὶ 
λεπτότητοϲ ἐν τῷ μέϲῳ καθεϲτηκόϲ, ὅπερ οἶμαι τοῖϲ ὑγιεινοῖϲ ἐδέϲμαϲι 
προϲήκειν μάλιϲτα. 
  Περὶ μὲν δὴ τούτων αὐτάρκωϲ εἴρηται· περὶ δὲ τῶν ὑπολοί-
πων αὖθιϲ ῥητέον. αἱ ῥίζαι τῶν λαχάνων ἅπαϲαι μὲν ὡϲ οὕτω φάναι 
περιττωματικαί τέ εἰϲι καὶ δύϲπεπτοι, πρὸϲ μέντοι τὰ παρόντα καὶ αἱ 
τοῦ δαύκου καὶ αἱ τῆϲ καροῦϲ οὐδὲν ἔχουϲι βλαβερὸν ὥϲπερ οὐδ' 
ἐπιτήδειον· ἐναντιώταται δὲ αἱ γογγυλίδεϲ ὁμοίωϲ ὀλίγου δεῖν τοῖϲ 
βολβοῖϲ, ἁπάντων δὲ χείριϲτοι μύκητεϲ. οὕτω δὲ καὶ τὰϲ ῥίζαϲ ὑπο-
πτεύειν ἁπάντων δεῖ, ὅϲαι γε τὸ δακνῶδεϲ οὐκ ἔχουϲι καὶ δριμὺ καὶ 
θερμὸν ἐν τῇ γεύϲει, ὥϲτε καὶ τὰϲ τῶν τεύτλων φυλάττεϲθαι προϲήκει· 
καὶ τοῦτο δὲ τὸ λάχανον ἥκιϲτα φλεγματῶδεϲ, ἀλλ' ὅμωϲ καὶ τὰϲ 
τούτων ῥίζαϲ φευκτέον. τί δεῖ λέγειν περὶ μαλαχῶν; ὧν οὐχ αἱ ῥίζαι 
μόνον οὐδὲ ὁ καυλὸϲ ἀλλὰ καὶ τὰ φύλλα φλεγματώδη γεννᾷ χυμόν, 
ἧττον δέ εἰϲι βλαβεραί· πρὸϲ γοῦν τὴν λεπτύνουϲαν δίαιταν αἱ ἄγριαι 
τῶν κηπευομένων εἰϲὶ καλλίουϲ· ἔϲτι δὲ ἐκ ταὐτοῦ γένουϲ καὶ τὰ ὕδνα 
τούτοιϲ, πλὴν ὅϲον ἐν ψαμμώδει τε καὶ ἧττον ὑγρᾷ ϲυνίϲταται γῇ καὶ 
ταύτῃ τῶν μυκήτων ἀπολείπεται τῆϲ κακίαϲ. ἑνὶ δὲ λόγῳ ϲυμπάϲαϲ 
μὲν τὰϲ ῥίζαϲ δυϲπέπτουϲ ὑποπτεύειν, γεύεϲθαι δὲ μόνων τῶν θερ-
μῶν τε καὶ δριμέων, ὥϲπερ ϲκορόδου τε καὶ κρομύου καὶ ῥαφανίδοϲ, 
καὶ τούτων ὡϲ φαρμάκου μᾶλλον ἢ ὡϲ ἐδέϲματοϲ. 
  Ἀλλὰ γὰρ καὶ περὶ τῶν ῥιζῶν ἀρκεῖ τοϲαῦτα· μετιέναι δ' 
ἤδη καιρὸϲ ἐπὶ τοὺϲ τῶν δένδρων καρπούϲ· εἰϲὶ δ' οὐκ ὀλίγοι τούτων 
ὑγροὶ καὶ ψυχροὶ καὶ μάλιϲθ' ὅϲουϲ οὐδ' εἰϲ ἀπόθεϲιν ἀγαγεῖν ἔϲτιν· 
ἥκιϲτα δ' ἂν λυποῖτό τιϲ ὑπὸ τῶν λαπαττόντων τὴν κοιλίαν, ὥϲπερ  
τὰ μόρα λαπάττει καὶ τούτων ἐφεξῆϲ τὰ κοκκύμηλα καὶ τὰ κεράϲια καὶ 
τὰ ϲῦκα· τὰ δὲ βραδύπορα χείρω πάντων καὶ μᾶλλον εἰ καὶ ϲκληρὰ 
τοῖϲ ϲώμαϲιν ὑπάρχει. ἀλλὰ τούτων μὲν μὴ γεύεϲθαι μηδενὸϲ πλὴν 
τῶν εἰϲ ἀπόθεϲιν ἐπιτηδείων, οἷάπερ ἐϲτὶν ἀπίων τε καὶ μήλων καὶ 
ϲταφυλῶν οὐκ ὀλίγα γένη, τὰ δὲ μαλακώτερα μᾶλλον ἐϲθίειν τῶν 
ϲκληροτέρων, οὐ μὴν εἰϲ κόρον γε οὐδενὸϲ τούτων, οὔτε τῶν μήλων 
τῶν Περϲικῶν οὔτε τῶν Ἀρμενίων ἃ δὴ πρεκόκια καλοῦϲι Ῥωμαῖοι, 
ἔτι δὲ μᾶλλον καὶ τῶν ὀνομαζομένων Ϲηρικῶν. καὶ μὴν καὶ τὰ μύρτα 
καὶ τὰ διόϲπυρα καὶ τἆλλα ὅϲα τούτοιϲ ἔοικεν οὐκ ἐπιτήδεια· καὶ τοῖϲ 
οὔοιϲ δὲ καὶ τοῖϲ μεϲπίλοιϲ εἰϲ ἄλλα μὲν ὀρθῶϲ ἄν τιϲ χρῷτο, πρὸϲ 
δὲ τὴν λεπτύνουϲαν δίαιταν οὐκ ἐπιτήδεια, καὶ μάλιϲτα τὰ μέϲπιλα· 
καὶ καθόλου δ' εἰπεῖν ὅϲα ϲφοδρῶϲ αὐϲτηρὰ καὶ ϲτρυφνά, μοχθηρὰ τῇ 
διαίτῃ ταύτῃ, ϲυμφέρει δὲ μόνοιϲ τοῖϲ κατὰ κοιλίαν ῥεύμαϲιν ἢ ἐκλύτῳ 
ϲτομάχῳ καὶ γαϲτρί. τῶν δὲ εἰϲ τὸν χειμῶνα φυλαχθῆναι δυναμένων 
ἐπιτηδειότατα πάντων ἐϲτὶν ἰϲχάδεϲ τε καὶ κάρυα 〈***********〉 καὶ 
τὰ πιϲτάκια· πρὸϲ γοῦν ταύτην οὐ φαῦλαι καὶ τῶν ἀμυγδαλῶν αἱ 
ὑπόπικροι. τὰ δὲ Ποντικὰ καλούμενα κάρυα ϲκληρότερά τε τούτων 
ἐϲτὶ καὶ οὐδὲν ἔχει τῶν ἐν τοῖϲ ϲπλάγχνοιϲ περιττωμάτων ῥυπτικόν· 
αἱ δὲ κάϲτανοι καὶ αἱ βάλανοι χείριϲται μὲν αἱ ὠμαί, μοχθηραὶ δὲ 
κἂν ἑψηθῶϲιν ἢ ὀπτηθῶϲιν ἢ φρυγῶϲιν. ἐλαῖαι δὲ μέϲον πώϲ εἰϲιν 
ἔδεϲμα πρόϲ γε τὰ παρόντα, ὥϲτε οὔτε ἐπαινεῖν ἔχοιμι ἂν οὔτε ψέ-
γειν οὐδὲν ἀξιόλογον, ὥϲπερ οὐδὲ τὰϲ κρεμαϲθείϲαϲ ϲταφυλάϲ· αἱ δὲ 
ἐν τοῖϲ ϲτεμφύλοιϲ ἢ βρυτίοιϲ ἢ ὅπωϲ ἂν ὀνομάζειν ἐθέλῃϲ ἀποτιθέ-
μεναι ταῖϲ μὲν τῆϲ γαϲτρὸϲ ἀρρωϲτίαιϲ οὐκ ἀνεπιτήδειοι, χείρουϲ δὲ 
εἰϲ τὰ παρόντα, καὶ τούτων ἔτι μᾶλλον αἱ εἰϲ οἶνον ἐμβαλλόμεναι. 
αἱ δὲ ἀϲταφίδεϲ, ὅϲαι μήπω ϲτρυφναί, ϲπληνὶ καὶ ἥπατι μεγάλοιϲ οὐκ 
ἀγαθαί, βελτίουϲ δὲ εἰϲ τὰ κατὰ θώρακα καὶ πνεύμονα πάθη· καὶ μὲν 
δὴ καὶ τῶν ῥοιῶν αἱ ϲτρυφναὶ μοχθηραὶ μὲν εἰϲ ταῦτα, βελτίουϲ δὲ 
εἰϲ τὰϲ τῆϲ γαϲτρὸϲ ἀρρωϲτίαϲ. τοὺϲ δ' ἄλλουϲ τῶν δένδρων καρποὺϲ 
ἀπὸ τούτων ὁρμώμενοϲ κρῖνε· οἱ μὲν γὰρ ϲκληροὶ καὶ ϲτρυφνοὶ πάν-
τεϲ εἰϲὶ μοχθηροί, τῶν δ' ἄλλων γεύεϲθαι τὰ μέτρια, ὥϲτε κἂν εἰ 
διαφερούϲαϲ τι ποιότηταϲ ἔχοι κατὰ τὰ μόρια, τὰ μὲν ὀξέα τε καὶ 
δριμέα τῶν μερῶν αὐτοῦ προϲφέρεϲθαι χρή, τὰ δ' ἄλλα φυλάττεϲθαι· 
πολλὰ δ' ἂν εὕροιϲ τοιαῦτα, καθάπερ καὶ τὸ Μηδικὸν μῆλον, ὃ κίτρον  
ὀνομάζομεν· ἔϲτι γὰρ αὐτοῦ δριμὺϲ μὲν ὁ φλοιόϲ, ὀξὺ δὲ τὸ ἔνδον, 
παχύχυμοϲ δὲ καὶ φλεγματώδηϲ ἡ ϲάρξ. 
  Τῶν δὲ ἐν ὄξει καὶ ἅλμῃ δυναμένων ἀποτίθεϲθαι τοϲοῦτον 
ὑπηλλάχθαι χρὴ νομίζειν τὴν ἀρχαίαν δύναμιν ὅϲον ἐκ τῆϲ ϲκευαϲίαϲ 
ἠλλοιώθηϲαν· ὅτι δ' ὄξοϲ καὶ ἅλμη τῶν τεμνόντων καὶ λεπτυνόντων, 
οὐδεὶϲ ἀγνοεῖ. ταῦτ' ἄρα καὶ τῶν ἰχθύων οἱ ταριχευθέντεϲ ἱκανώτατα 
λεπτύνουϲι καὶ τέμνουϲι τοὺϲ παχεῖϲ χυμοὺϲ καὶ γλίϲχρουϲ· ἐκλέγεϲθαι 
δὲ καὶ τούτων ὅϲοι φύϲει μαλακόϲαρκοι, τοὺϲ δὲ κητώδειϲ φυλάττεϲθαι 
καὶ πολὺ δὴ τούτων ἔτι μᾶλλον αὐτὰ δὴ τὰ κήτη· γεύεϲθαι δὲ εἰ 
βούλοιτό τιϲ καὶ τούτων ἀπορίᾳ τῶν βελτιόνων ἢ καὶ ἄλλωϲ ὀρεχθείϲ, 
ἤτοι δι' ὑποτρίμματοϲ δριμέοϲ, οἷον καὶ τὸ τοῦ νάπυόϲ ἐϲτι〈ν, ἢ καὶ〉 
δι' ἐλαίου καὶ ὄξουϲ μόνον ἁρμόττει. καθόλου δὲ περὶ πάντων ἐδε-
ϲμάτων τοῦτ' ἐπίϲταϲθαι χρὴ κοινόν, ὡϲ εἴτ' ἀποτεθείη διά τινοϲ τῶν 
εἰρημένων εἴτε ϲκευαϲθείη, μέγιϲτον αὐτοῖϲ τοῦθ' ὑπάρχει πρὸϲ τὸ 
λεπτύνειν· ὥϲτε καὶ αὐτὸν ἕκαϲτον ὅτῳ πρόκειται τοιαύτηϲ διαίτηϲ 
ϲκοπὸϲ ἐπιτεχνᾶϲθαι δεῖ δι' ὄξουϲ καὶ ὀξυμέλιτοϲ ἐϲκευαϲμένα προϲ-
φέρεϲθαι τῶν ἐδεϲμάτων τὰ πλεῖϲτα καὶ προταριχεύειν αὐτῶν ὅϲα 
δυνατόν· ταριχευθέντων δή τοι καὶ τῶν χοιρείων κρεῶν γεύοιτο ἄν 
τιϲ ἀϲφαλῶϲ, ἄλλωϲ δὲ φυλάττεϲθαι χρὴ καὶ ταῦτα παχὺν καὶ γλί-
ϲχρον γεννῶντα χυμόν. 
  Ἐπεὶ δὲ καὶ περὶ τούτων αὐτάρκωϲ διῄρηται, λείποιτ' ἂν ἔτι 
καὶ περὶ μέλιτοϲ καὶ οἴνου καὶ γάλακτοϲ διελθεῖν, καὶ πρῶτόν γε περὶ 
μέλιτοϲ, ἐπειδὴ μόνον ὡϲ ἔποϲ εἰπεῖν τῶν γλυκέων [καὶ] οὐκ ἐδεϲμά-
των μόνον ἀλλὰ καὶ πομάτων ἀκριβῶϲ λεπτοῦ τὴν ϲύϲταϲιν χυμοῦ 
γεννητικὸν ὑπάρχει. τῶν γὰρ οἴνων οἳ ἂν ὦϲι γλυκεῖϲ ἱκανῶϲ ἅπαν-
τεϲ παχέοϲ αἵματόϲ εἰϲι γεννητικοί· καὶ γὰρ μέλανέϲ εἰϲιν οὗτοι καὶ 
παχεῖϲ τὴν ϲύϲταϲιν, ἔτι δὲ μᾶλλον τῶν οἴνων τὸ ϲίραιον ὀνομαζό-
μενον· ἔϲτι δὲ τοῦτο γλεῦκοϲ ἐπὶ πλεῖϲτον ἑψημένον. οἶδα δέ τιναϲ 
οὕτωϲ ὀνομάζονταϲ καὶ τὸ τῶν ἰϲχάδων ἀφέψημα· ἔϲτι δὲ καὶ τοῦτο 
παραπλήϲιον μοχθηρῷ μέλιτι καί τινα καὶ αὐτὸ δύναμιν ἔχει τμητι-
κήν, ἀλλ' ἀπολείπεται μέλιτοϲ οὐκ ὀλίγον, καὶ πολὺ δὴ μᾶλλον αἱ 
ἰϲχάδεϲ αὐταί, τὰ δὲ ϲῦκα πολὺ καὶ τούτων ἔτι μᾶλλον, ὥϲτε ἐκπεπτω-
κέναι τῆϲ λεπτυνούϲηϲ ἰδέαϲ. ὅϲα μὲν οὖν ἀκριβῶϲ πέπονα ϲῦκα, τῆϲ μέ- 
ϲηϲ ὕληϲ τῶν ἐδεϲμάτων ἐϲτίν, ἣν οὔτε λεπτύνειν οὔτε παχύνειν ἱκα-
νῶϲ τοὺϲ χυμοὺϲ εἰπεῖν ἐγχωρεῖ· τὰ δ' ἄλλα πάντα τῆϲ μέϲηϲ ἐϲτὶ 
κατωτέρω· παχύχυμά τε γάρ ἐϲτι καὶ ψυχρὰ καὶ δύϲπεπτα καὶ φυϲώδη 
τὰ μηδέπω καλῶϲ πέπειρα, καθάπερ ὁ γλεύκινοϲ οἶνοϲ· ἓν δ' αὐτοῖϲ 
ἀγαθὸν ὑπάρχει τὸ ταχέωϲ διεξιέναι καὶ ταύτῃ ϲμικρὰ βλάπτειν. καὶ 
μὲν δὴ καὶ ϲταφυλαὶ γλυκεῖαι τῆϲ αὐτῆϲ εἰϲι φύϲεωϲ, καὶ μᾶλλον ἔτι 
τούτων αἱ τῶν φοινίκων βάλανοι· αἱ μὲν γὰρ κατὰ τὴν Ἀλεξάνδρειαν 
καὶ Κύπρον καὶ Φοινίκην καὶ Λυκίαν καὶ Κιλικίαν οὐδὲ τὴν ἀπόθεϲιν 
ὑπομένουϲιν, ἀλλ' ὡϲ ὀπῶραι μόνον ἐϲθίονται διὰ περιττὴν ὑγρότητα 
ϲηπόμεναι ῥᾳδίωϲ· τῶν δ' ἄλλων τῶν εἰϲ ἀπόθεϲιν ἐϲκευαϲμένων 
ἐλάττων μὲν ἡ βλάβη, παχὺϲ δὲ οὐδὲν ἧττον καὶ τούτων ὁ χυμόϲ, 
ὥϲτε φυλάττεϲθαι χρὴ τὴν ἐδωδὴν αὐτῶν ἐν τοῖϲ εἰρημένοιϲ πάθεϲιν. 
  Ἥκιϲτα δ' ἂν ὑπίδοιτό τιϲ οἴνουϲ γλυκεῖϲ ὅϲοι καθαροὶ καὶ διαυ-
γεῖϲ εἰϲι καὶ τὴν χροιὰν ὠχροὶ καὶ ξανθοί· λευκὸν δὲ οὐδ' ἂν εὕροιϲ 
οἶνον ἅμα καὶ γλυκύν, ὥϲπερ οὐδὲ τῶν ξανθῶν αὐτῶν ϲφόδρα 
γλυκύν· εἰϲὶ δὲ ϲύμπαντεϲ οἱ τοιοῦτοι οἶνοι μέϲου τὴν ϲύϲταϲιν 
χυμοῦ γεννητικοί. οἱ μὲν γὰρ παχεῖϲ τε ἅμα καὶ μέλανεϲ καὶ γλυκεῖϲ 
παχέοϲ αἵματοϲ πληροῦϲι τὰϲ φλέβαϲ, οἱ δὲ λευκοὶ καὶ λεπτοὶ τέ-
μνουϲί τε τοὺϲ παχεῖϲ χυμοὺϲ καὶ καθαίρουϲι δι' οὔρων τὸ αἷμα, μέ-
ϲοι δ' αὐτῶν ὄντεϲ τὴν ἰδέαν οἱ ξανθοί τε ἅμα καὶ γλυκεῖϲ καὶ διαυ-
γεῖϲ μέϲοι πώϲ εἰϲι καὶ τὴν δύναμιν, οὔτε παχύνοντεϲ τοὺϲ χυμοὺϲ 
τοῖϲ μέλαϲιν ὁμοίωϲ οὔτ' εἰϲ οὔρηϲιν ὁρμῶντεϲ ὡϲ οἱ λευκοί. εἰϲὶ δὲ 
οὗτοι πολλοὶ καθ' ἕκαϲτον ἔθνοϲ, ἀλλ' ἐπιφανεῖϲ ἐξ αὐτῶν ὅ τε Ἀριού-
ϲιοϲ καὶ ὁ Λέϲβιοϲ καὶ ὁ Φαλερῖνοϲ καὶ ὁ Τμωλίτηϲ καὶ ὁ Θηραῖοϲ, 
οἷϲ τεκμαιρόμενοϲ καὶ τοὺϲ ὁμοίουϲ ἐκλέγεϲθαι· χρηϲτὸν γὰρ οἱ τοι-
οῦτοι πάντεϲ αἷμα καὶ ϲύμμετρον τῷ πάχει γεννῶϲι χυμόν. ὄντεϲ δ' 
αὐτῶν οἱ πλεῖϲτοι εὐώδειϲ καὶ θερμότεροι τῶν ἄλλων οἴνων εὐλόγωϲ 
ἅπτονται τῆϲ κεφαλῆϲ, καὶ ταύτῃ φυλακτέον τοῖϲ τε κεφαλαίᾳ κά-
μνουϲι καὶ ἡμικρανίᾳ καὶ τοῖϲ ἄλλωϲ κεφαλαλγοῦϲιν ἐπιλήπτοιϲ τε 
καὶ μανιώδεϲι καὶ ϲυλλήβδην εἰπεῖν οἷϲ πέπονθεν ἡ κεφαλή. τὰ δὲ 
κατὰ θώρακα καὶ πνεύμονα χωρὶϲ πυρετοῦ πάθη πάντα τὰ χρόνια  
μεγάλωϲ ὑπὸ τῶνδε τῶν οἴνων ὀνίναται καὶ μάλιϲθ' ὅϲα διὰ πτυ-
ϲμάτων ἐκκαθαίρεται· δεῖται γὰρ οὐ τέμνεϲθαι μόνον καὶ θερμαίνεϲθαι 
τὰ μέλλοντα καλῶϲ ἀποπτυϲθῆναι, ἀλλὰ καὶ μετρίωϲ ὑγραίνεϲθαι· ὡϲ 
τά γε περαιτέρω τοῦ καιροῦ ξηρὰ καὶ γλίϲχρα πτύϲματα καὶ βῆχαϲ 
ἐγείρει ϲφοδρὰϲ τῷ βιαίῳ τῆϲ διεξόδου καὶ κίνδυνον ἐπάγει ῥήξεωϲ 
ἀγγείου. ταῦτ' ἄρα καὶ οἱ παχεῖϲ τῶν οἴνων καὶ γλυκεῖϲ τῷ μόνιμον 
ἔχειν τὴν ὑγρότητα διὰ τὸ πάχοϲ, ὅταν ἅμα λεπτύνουϲι φαρμάκοιϲ 
προϲφέρωνται, χρηϲτοὶ τοῖϲ κατὰ θώρακα καὶ πνεύμονα πάθεϲιν ὑπάρ-
χουϲιν· ἀλλ' οὔτ' αὐϲτηρᾶϲ οὔτε ϲτρυφνῆϲ οὔτε ὅλωϲ ϲτυφούϲηϲ αὐτοῖϲ 
χρὴ μετεῖναι δυνάμεωϲ, ἀλλ' ἐπὶ τὸ μελιτῶδεϲ μᾶλλον ἐν ὀϲμῇ καὶ 
γεύϲει καὶ τῇ ϲυμπάϲῃ δυνάμει προϲεληλυθέναι. τοιοῦτόϲ ἐϲτιν ὁ ἀπὸ 
τῆϲ Παμφυλίαϲ οἶνοϲ ὁ καὶ Ϲκυβελίτηϲ ὀνομαζόμενοϲ· ἀρκεῖ γὰρ οἷον 
κανόνα καὶ ϲκοπὸν τοῦτον ἔχειν εἰϲ τοὺϲ ὁμοίουϲ ἅπανταϲ· ἄριϲτοϲ 
μὲν γὰρ οὗτοϲ τῶν ὁμογενῶν, μὴ παρόντοϲ δὲ αὐτοῦ καὶ Θηραίῳ 
χρήϲαιτ' ἄν τιϲ καὶ προτρόπῳ καὶ Θηρίνῳ καὶ Καρυΐνῳ. μέλανοϲ δ' 
οἴνου γλυκέοϲ ἅμα καὶ αὐϲτηροῦ παράδειγμα τὸν ἐκ τῆϲ Κιλικίαϲ οἶνον 
ἔχοιϲ ἄν, ὃν Ἀβάτην ὀνομάζουϲιν· ἄχρηϲτοϲ δ' οὗτοϲ ἅπαϲίν ἐϲτι τοῖϲ 
κατὰ θώρακα καὶ πνεύμονα πάθεϲιν ὑπὲρ ὧν ὁ λόγοϲ ἐνέϲτηκε καὶ 
ἔτι μᾶλλον ὅϲοι ϲτρυφνοὶ μὲν ἐπιφανῶϲ εἰϲι, γλυκύτητοϲ δὲ ἢ οὐδό-
λωϲ ἢ παντάπαϲιν ἀμυδρῶϲ μετέχουϲιν. ἄδοξοι δ' οἱ τοιοῦτοι πάντεϲ 
εἰϲὶ καὶ διὰ τοῦτο λανθάνουϲι τοὺϲ πολλοὺϲ καίτοι πολλαχόθι γεννώ-
μενοι τῷ μήτε τοῖϲ ἐμπόροιϲ λυϲιτελεῖν αὐτοὺϲ ὠνεῖϲθαι μήθ' ὑπὸ 
τῶν κεκτημένων ϲπουδάζεϲθαι· ϲτρυφνὸν γὰρ ἅμα καὶ παχὺν οἶνον 
μέλανα τίϲ ἂν ἢ εἰϲ ϲυμπόϲιον παραϲκευάϲειεν ἢ εἰϲ γάμουϲ ἢ εἰϲ 
θεῶν θυϲίαν ἢ εἰϲ ἄλλην τινὰ εὐφροϲύνην; καὶ γὰρ πλήϲμιοι καὶ βρα-
δύποροι καὶ τὰϲ διαχωρήϲειϲ ἐπέχουϲιν ἀμφοτέραϲ, τάϲ τε κατὰ γα-
ϲτέρα καὶ οὐχ ἧττον αὐτῶν τὰϲ ἐπὶ κύϲτιν [καὶ μεϲάραιον], κἀπὶ 
πλεῖϲτον ἐν τοῖϲ ὑποχονδρίοιϲ μένουϲι καὶ ῥᾳδίωϲ ἀποξύνονται καὶ 
εἰϲ ἔμετον χωροῦϲι, μόνοιϲ δ' εἰϲὶν ἐπιτήδειοι τοῖϲ κατὰ γαϲτέρα ῥεύ-
μαϲιν οὐδὲ τούτοιϲ εἰϲ κόρον πινόμενοι. τοιοῦτοϲ οἶνοϲ οὐκ ὀλίγοϲ 
ἐν Αἰγαῖϲ ταῖϲ Αἰολίϲι γεννᾶται ἐν τῷ πεδίῳ καί τιϲ ἕτεροϲ ὅμοιοϲ  
αὐτῷ κατὰ τὴν ἀϲτυγείτονα πόλιν Περγάμου Περπερήναν, καὶ πίνου-
ϲιν οἱ μὲν ἐπιχώριοι πάντεϲ αὐτοὺϲ ὑπὸ ϲυνηθείαϲ ἀλύπωϲ· καὶ γὰρ 
καὶ καταπαύουϲιν ἐν τῷ προϲήκοντι μέτρῳ τὴν πόϲιν· οὐκ ἀλύπωϲ 
δὲ οἵ τε ἀήθειϲ ἅπαντεϲ καὶ ὅϲοι περαιτέρω τοῦ μέτρου προϲφέρονται. 
τρέφουϲι δ' οὗτοι φανερῶϲ τὰ ϲώματα τῶν πινόντων, καὶ οἶδά τιναϲ 
τῶν ἐπιχωρίων νεανίϲκων τῶν ἀμφὶ παλαίϲτραν ἐχόντων εἰϲ εὐεξίαν 
αὐτοῖϲ προϲχρωμένουϲ οὐδὲν ἧττον χοιρείων κρεῶν ἐδωδῆϲ. 
  Ἀλλὰ γὰρ οὗτοι ἐναντιώτατοι τῇδε τῇ διαίτῃ, καὶ οὐ χρὴ μέμ-
φεϲθαι τὸν λόγον ὡϲ ἄλλα μὲν ἐπαγγειλάμενον, ἄλλα δὲ διδάϲκειν 
ἐπιχειροῦντα· χρὴ γὰρ οὐ τὰ λεπτύνοντα μεταδιώκειν μόνον ἀλλὰ καὶ 
φεύγειν τὰ παχύνοντα τὸν λεπτυνούϲῃ διαίτῃ καλῶϲ χρήϲαϲθαι προ-
αιρούμενον. οὕτω τοι καὶ αὐτὴν ὅλην τὴν ἰατρικὴν οὐχ ὑγιεινῶν μό-
νον ἀλλὰ καὶ νοϲωδῶν ἐπιϲτήμην εἶναί φαμεν, καὶ οὐχ ἧττόν γε νο-
ϲωδῶν ἢ ὑγιεινῶν· καὶ γὰρ οὐδ' 〈ἂν〉 βλάπτοιτό τιϲ ἧττον ἐκ τοῦ 
περιπίπτειν τοῖϲ νοϲώδεϲιν ἢ ἀπέχεϲθαι τῶν ὑγιεινῶν. ἁπάντων οὖν 
ἐπιϲτήμην ἔχειν προϲήκει τὸν καλῶϲ γένει θατέρῳ προϲχρηϲόμενον 
ἀλλὰ τῶν μὲν πρώτων τε καὶ δι' † αὐτὴν αἱρετὴν 〈*****〉· ἔϲτι δὲ 
καὶ τρίτον τι γένοϲ 〈μέϲον〉 ἀμφοῖν, ὃ μήτ' ὠφελεῖ μήτε βλάπτει, καὶ 
χρὴ τοῦτο γινώϲκειν οὔτ' εἰϲ αἵρεϲιν ὑγιεινὸν οὔτ' εἰϲ βλάβην νοϲῶ-
δεϲ· ἀλλ' εἰ μὲν παρείη ποτέ, μὴ μάτην αὐτὸ φεύγωμεν ὡϲ βλάπτον, 
εἰ δ' ἀπείη, μὴ μάτην αὐτὸ ζητῶμεν ὡϲ ὠφελοῦν. ἐν τούτῳ τῷ γένει 
καὶ πρὸϲ τοὺϲ κάμνοντάϲ εἰϲι χάριτεϲ τοῖϲ ἰατροῖϲ· τὸ μὲν γὰρ βλα-
βερὸν αἰτοῦϲιν αὐτοῖϲ οὐκ ἄν τιϲ ϲυγχωρήϲειεν, ὥϲπερ οὐδ' εἰ φεύγοιεν 
τὸ ϲυμφέρον, τὰ δ' οὐδέτερα καὶ φεύγουϲι καὶ διώκουϲι τοῖϲ κάμνουϲι 
ϲυγχωρητέον ϲκοπὸν ἐν αὐτοῖϲ οὐ τὴν ὠφέλειαν ἢ τὴν βλάβην ὥϲπερ 
ἐν τοῖϲ ὑγιεινοῖϲ τε καὶ νοϲώδεϲιν, ἀλλὰ τὴν ἐπιθυμίαν τοῦ κάμνοντοϲ 
ποιούμενον. ἔϲτι δὲ οὐχ ἁπλῶϲ μία φύϲιϲ ἐδεϲμάτων ἢ πομάτων ἢ 
ὅλωϲ διαιτημάτων ὑγιεινὴ καὶ νοϲώδηϲ καὶ οὐδετέρα, ἀλλ' ἐν τῷ πρόϲ 
τι πάντα τὰ τοιαῦτα λέγεται· ὧν οὖν ἐμνημόνευϲα κατ' ἀρχὰϲ τοῦδε 
τοῦ λόγου νοϲημάτων, ὑγιεινὴ μὲν ἡ λεπτύνουϲα δίαιτα, νοϲώδηϲ δὲ 
ἡ παχύνουϲα, μέϲη δ' ἀμφοῖν ᾗ μηδέτερον ὑπάρχει ϲαφῶϲ, ἀλλ' ὡϲ 
ἂν διακείμενα παραλάβῃ τὰ ἐν τῷ ϲώματι, τοιαῦτα φυλάττει. 
  Καὶ δὴ τούτων οὕτωϲ ἐχόντων αὖθιϲ ἐπὶ τὸ προκείμενον ἰτέον. 
ἐν δὲ τῷ καθόλου γνωϲτέον, ὥϲπερ ἐπὶ θώρακόϲ τε καὶ πνεύμονοϲ 
οἱ γλυκεῖϲ τῶν οἴνων ἅμα τινὶ τῶν λεπτυνόντων φαρμάκων ἐκκαθαί-
ρουϲι τοὺϲ παχεῖϲ καὶ γλίϲχρουϲ χυμοὺϲ καὶ φλεγματώδειϲ, οὕτωϲ ἐν 
οἷϲ ἧπαρ ἢ ϲπλὴν μέγαϲ ὑπάρχει, μείζονα τὴν ἀπ' αὐτῶν βλάβην τῆϲ 
ὠφελείαϲ γίνεϲθαι· ἀθρόα γὰρ ἐπὶ τῶν ϲπλάγχνων τούτων ὁλκὴ τῶν  
εἰϲ τὴν κοιλίαν καταποθέντων γίνεται, καὶ ταύτῃ ϲφηνοῦται ταχέωϲ 
ἐν τοῖϲ πέραϲι τῶν ἀγγείων καὶ μᾶλλον καθ' ἧπαρ, ἔνθα ϲυνάπτουϲιν 
αἱ ἀπὸ τῶν πυλῶν φλέβεϲ ταῖϲ ἀπὸ τῆϲ κοίληϲ. οὔτ' οὖν φλεγμαί-
νουϲιν οὔτε ϲκιρρουμένοιϲ οὔτ' ἐμπεφραγμένοιϲ τὰ ϲτενὰ ϲτόματα τῶν 
ἀγγείων τοῖϲ ϲπλάγχνοιϲ οὐδὲν τῶν γλυκέων ἐπιτήδειον, οὐδ' οὖν 
οὐδ' αὐτὸ τὸ μέλι καίτοι τμητικῆϲ ὑπάρχον δυνάμεωϲ, ἀλλὰ καὶ τού-
του τὸ ϲφοδρὸν τῆϲ γλυκύτητοϲ ὄξουϲ ἐπιμιξίᾳ κολάζουϲι. καὶ οὕτωϲ 
ἂν εἴη ϲοι καὶ λόγῳ καὶ πείρᾳ βαϲανίζοντι τῶν εἰϲ λεπτύνουϲαν δίαι-
ταν ἐπιτηδειότατον τὸ ὀξύμελι· τό τε γοῦν φαρμακῶδεϲ ὅ τιϲιν ὑπάρ-
χει τῶν λυϲιτελούντων τούτῳ οὐ πρόϲεϲτιν οὔτε κακόχυμόν ἐϲτιν οὔτε 
κακοϲτόμαχον οὔτ' ἄλλην ἀτοπίαν ἔχον οὐδεμίαν. εἰ δὲ καὶ ϲκιλλη-
τικὸν εἴη τὸ ὄξοϲ, οὕτω μὲν ἂν οὐ διαιτημάτων μόνον ἀλλὰ καὶ φαρ-
μάκων ἁπάντων ὑπάρχοι τμητικώτατον, καὶ προϲήκει τοιούτῳ χρῆϲθαι 
καὶ οἴνῳ καὶ ὄξει τοὺϲ ἄκρωϲ τέμνειν καὶ λεπτύνειν βουλομένουϲ ὅϲον 
ἐν τῷ ϲώματι παχὺ καὶ γλίϲχρον καὶ φλεγματῶδεϲ ὑποτρέφεται περίτ-
τωμα, ὡϲ ἔγωγε μυρίουϲ οἶδα τἆλλα μὴ πάνυ καλῶϲ διαιτωμένουϲ 
ὑγιεῖϲ εἰϲ τέλοϲ γενομένουϲ ἐπὶ τῷ διὰ τῆϲ ϲκίλληϲ ὄξει τε καὶ οἴνῳ. 
οὐ μὴν τούτου γε ἕνεκα καὶ αὐτὸν χρὴ τῶν ἄλλων ἁπάντων ἀμελεῖν, 
ἀλλὰ γυμναϲίοιϲ τε χρῆϲθαι τοῖϲ προϲήκουϲι καὶ τὰϲ τῶν εἰρημένων 
ἐδεϲμάτων ποιότητάϲ τε καὶ ποϲότηταϲ ἀκριβῶϲ παραφυλάττειν· ἄμει-
νον γὰρ οἶμαι διὰ πάντων τῶν ὠφελούντων ἰόντα θᾶττον ἐπιτυχεῖν 
τοῦ τέλουϲ ἢ τοῖϲ χρηϲτοῖϲ τὰ πονηρὰ μιγνύντα μέχρι τέλουϲ νοϲη-
λεύεϲθαι. 
  Καὶ μὲν δὴ καὶ ὁ τοῦ γάλακτοϲ ὀρρὸϲ ἐκ τῶν λεπτυνόντων ἐϲτὶ 
πρὸϲ τῷ ὑπάγειν τὴν γαϲτέρα· χρῆϲθαι τοίνυν αὐτῷ πολλάκιϲ ἔκ τι-
νων διαϲτημάτων ἁρμόϲϲει· τὸ μέντοι γάλα παχύνει πωϲ ἤδη καὶ 
τούτου μᾶλλον οἱ τυροί, καὶ χρὴ φυλάττεϲθαι τυρῶν ἐδωδὴν τοῖϲ 
λεπτυνούϲῃ διαίτῃ χρῆϲθαι προῃρημένοιϲ· ἔϲτι γὰρ τῶν ἐϲχάτωϲ πα-
χυνόντων ὥϲπερ βολβοὶ καὶ κοχλίαι καὶ τὰ ὄϲπρια πάντα καὶ ἐγκέ-
φαλοι καὶ τῶν ϲπλάγχνων ἧπάρ τε καὶ ϲπλὴν καὶ νεφροί. ταῦτ' οὖν 
δὴ φυλάττεϲθαι παραινῶ καὶ πρὸ τούτων τοὺϲ μύκηταϲ καὶ τῶν ᾠῶν 
τὰ ἑφθά· τὰ γὰρ ῥοφητὰ καλούμενα μετρίωϲ παχύνει, καθάπερ καὶ τὸ 
διὰ χόνδρου ῥόφημα προϲλαβὸν οὐκ ἀνήθου μόνον ἢ πράϲου ἀλλὰ καί 
τινοϲ τῶν ἀξιολόγωϲ τεμνόντων οἷον ὑϲώπου καὶ γλήχωνοϲ καὶ θύμ-
βραϲ καὶ πεπέρεωϲ καὶ θύμου· ἀλλὰ πεπέρεωϲ μὲν λεπτὸν ἐπιπάττειν 
αὐτῷ, τὰ δ' ἄλλα ϲυνεψεῖν. καὶ μὲν δὴ καὶ εἴ ποτε δεήϲειε γάλακτι 
χρῆϲθαι, καὶ τοῦτο διά τινοϲ τῶν τοιούτων ἑψείϲθω· μέλιτι δὲ μιγνύ- 
μενον γάλα τοῖϲ μὲν κατὰ θώρακα πάθεϲιν οὐκ ἀνεπιτήδειον, εἰϲ δὲ 
τὰ καθ' ἧπάρ τε καὶ ϲπλῆνα βλαβερώτατον ὅϲα γε λεπτυνούϲηϲ χρῄζει 
διαίτηϲ· ἀεὶ γὰρ τούτου χρὴ μεμνῆϲθαι τοῦ κατ' ἀρχὰϲ εὐθὺϲ εἰρημέ-
νου καὶ μὴ νομίζειν ἁπλῶϲ γεγράφθαι τὰ μόρια χωρὶϲ τοῦ πάϲχειν 
ὡϲ εἴρηται. παχυχυμότατον 〈μὲν οὖν〉 γάλα τὸ τυρωδέϲτατον, οἷόν-
περ ἐϲτὶ τὸ βόειον καὶ τὸ τῆϲ ὑόϲ, λεπτότατον δὲ τὸ ὀρρωδέϲτατον, 
οἷόνπερ ἐϲτὶ τὸ ὄνειον, ἐν τῷ μέϲῳ δ' ἀμφοῖν τὸ τῆϲ αἰγόϲ· ἀλλὰ 
τὸ μὲν ἑφθὸν παχυχυμότατόν ἐϲτιν· ἀναλίϲκει γὰρ ἡ ἕψηϲιϲ ἐξ αὐτοῦ 
τὸ λεπτότερόν τε καὶ ὀρρωδέϲτερον· εἰ δὲ καὶ μέλιτοϲ ἢ ἁλῶν ἢ ἀμ-
φοτέρων προϲλάβοι, πολὺ δὴ μᾶλλον ἔτι λεπτότερον ἔϲται. ἐξ οὖν 
τῶν εἰρημένων εὔδηλον ὡϲ ὄνειον μὲν ὠμὸν γάλα προϲλαβὸν ἁλῶν 
ἢ μέλιτοϲ ἥκιϲτα ἂν εἴη παχύχυμον, ὥϲτε οὐδὲ βλάψει τι τοὺϲ λεπτυ-
νούϲῃ διαίτῃ χρῆϲθαι δεομένουϲ, τὰ δ' ἄλλα πάντα φυλάττεϲθαι 
προϲήκει.  