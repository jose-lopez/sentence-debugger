ἀλλ' ἥ γε διεξερχομένη σχεδόν τι περὶ πάντων αὐτῆς τῶν μορίων ἀμφισβητήσεις ἔχει, τινῶν μὲν ἄχρονον εἶναι λεγόντων τὴν ἀκμήν, ἐπινοίᾳ μόνῃ λαμβανομένην· ἐνίων δ' [ὡς] ἐν τοῖς συνόχοις ἀκμὴν εἶναι τὸ σύμπαν· ἐνίων δὲ μετ' ἀρχὴν ὀλιγοχρόνιον εἰσαγόντων τὴν ἀκμήν· ἄλλων δ' οὐκ ἐν τούτοις μόνον, ἀλλὰ κἂν τοῖς λοιποῖς ἅπασι νοσήμασιν ἀφαιρούντων τὴν ἀρχήν· ἄλλων δ' ἐνίοτε καὶ τὴν παρακμὴν ἀφαιρούντων, ἂν ἐξ ἀποκοπῆς, ὡς ἐκεῖνοι καλοῦσιν, ἡ νόσος λυθῇ.
οὗ γὰρ οὐκ ἔστι μέρη, πῶς ἂν εἴη γένεσις ἐν χρόνῳ τοῦδε; ταῦτ' οὖν εἴρηταί μοι καὶ κατ' ἀρχὰς εὐθέως, ἀπήντησά τε πρὸς αὐτὰ τῶν μετὰ περιψύξεως εἰσβαλλόντων πυρετῶν ἀναμνήσας· ἀλλ' ἐν μὲν τοῖς περιόδοις αὐτάρκης ἡ ἀπάντησις· εἷς γὰρ τῶν ἐν μέρει καιρῶν καὶ τῇ τάξει πρῶτος [τῆς συμπάσης νόσου] ὁ τῆς περιψύξεως.
ἐδήλωσα δ' ἐν τῇ περὶ κρίσεων πραγματείᾳ καὶ τὰ γνωρίσματα πάντα, τά τε τῆς [παντελοῦς] ἀπεψίας καὶ τὰ τῆς ἀμυδρᾶς πέψεως καὶ τὰ τῆς ἐναργοῦς καὶ τελείας, ἴδια μὲν ὑπάρχοντα τῶν κατὰ τὴν γαστέρα πέψεων, ἴδια δὲ τῶν κατὰ τὰς φλέβας, ἴδια δ' ἄλλα τῶν ἀναπνευστικῶν.
