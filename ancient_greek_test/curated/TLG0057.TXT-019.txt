Ὅτι μὲν οὖν ϲκόροδα καὶ κρόμυα καὶ κάρδαμα καὶ πράϲα καὶ νᾶπυ τῶν λεπτυνόντων ἐϲτίν, οὐδ' ἂν οὐδ' ἰδιώτην λάθοι διὰ τὸ ϲφοδρὸν τῆϲ ἐν αὐτοῖϲ δυνάμεωϲ, ἐφεξῆϲ δὲ τούτων ϲμύρνιόν τε καὶ πύρεθρον ὀρίγανόν τε καὶ καλαμίνθη καὶ ϲιϲύμβρια καὶ γλήχων καὶ θύμβρα καὶ θύμα, χλωρὰ πάντα προϲφερόμενα πρὶν ξηρανθῆναι· ἀποξηρανθέντα γὰρ ἤδη φάρμακα [τε] καὶ οὐκέτι τροφαί.
τὰ τοίνυν ἁπαλὰ καὶ νέα πάντα διὰ τὸ πλῆθοϲ [ἔτι] τῆϲ ὑγρότητοϲ ἣν ἔτ' αὐξανόμενα κέκτηται, μέτρια ταῖϲ δυνάμεϲίν ἐϲτιν, ὡϲ καὶ μικρῷ πρόϲθεν εἴρηται, καὶ διὰ τὴν αἰτίαν τήνδε πολλὰ τῶν φαρμακωδῶν, ἔϲτ' ἂν ἔτι φύηται καὶ αὔξηται, παραπληϲίωϲ τοῖϲ ἐδέϲμαϲιν ἐϲθίεται, καθάπερ οἵ τε τοῦ ϲιλφίου καὶ οἱ τοῦ νάπυοϲ καυλοὶ καὶ προϲέτι τούτοιϲ πυρέθρου τε καὶ ϲκολύμου καὶ ἠρυγγίου καὶ ἄλλων μυρίων, ἃ δὴ καλεῖν ἔθοϲ ἡμῖν ἐϲτιν ἄγρια λάχανα τῷ μικρὸν ὕϲτερον αὐτῶν ἕκαϲτον ἀκανθῶδέϲ τε γίνεϲθαι καὶ μηδὲ τοῖϲ βοϲκήμαϲιν ἐδώδιμον ὑπάρχειν.
Κύαμοι δὲ ῥυπτικὸν μὲν ἔχουϲί τι καὶ αὐτοὶ κριθῶν [δὲ] οὐδὲν ἧττον, ἀλλ' οὔτε πέττονται ῥᾳδίωϲ καὶ φυϲώδειϲ ἱκανῶϲ εἰϲιν, ὥϲτε πολὺ βέλτιον τοὺϲ πιϲϲοὺϲ ἐϲθίειν· ἀμείνουϲ γὰρ εἰϲ ἅπαντα κυάμων.
ὥϲτε καὶ ὀνίϲκων καὶ τριγλῶν καὶ τῶν ἄλλων ἰχθύων τῶν πελαγίων ἐξέϲται προϲφέρεϲθαι μὴ παρόντων πετραίων καὶ μᾶλλον ὅϲοι διὰ νάπυοϲ ἐϲθίονται, καθάπερ ὁ ϲκορπίοϲ· ἔϲτι δὲ δή τινα γένη ζῴων οἷϲ ὑπάρχει μὲν τὸ ἕτερον ὧν εἶπον γνωριϲμάτων, ἀλλὰ διὰ τὴν ἀμετρίαν θατέρου φυλάττεϲθαι χρὴ καὶ τὴν [τοιαύτην] τούτων ἐδωδήν.
Ἐπεὶ δὲ καὶ περὶ τούτων αὐτάρκωϲ διῄρηται, λείποιτ' ἂν ἔτι καὶ περὶ μέλιτοϲ καὶ οἴνου καὶ γάλακτοϲ διελθεῖν, καὶ πρῶτόν γε περὶ μέλιτοϲ, ἐπειδὴ μόνον ὡϲ ἔποϲ εἰπεῖν τῶν γλυκέων [καὶ] οὐκ ἐδεϲμάτων μόνον ἀλλὰ καὶ πομάτων ἀκριβῶϲ λεπτοῦ τὴν ϲύϲταϲιν χυμοῦ γεννητικὸν ὑπάρχει.
