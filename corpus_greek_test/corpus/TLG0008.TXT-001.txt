  Τὸν Διόνυσον, ἑταῖρε Τιμόκρατες, μαινόμενον οἱ 
πολλοὶ λέγουσιν ἀπὸ τοῦ τοὺς πλείονας ἀκράτου σπῶν-
τας θορυβώδεις γίνεσθαι (φ 293)· 
    οἶνός σε τρώει μελιηδής, ὅς τε καὶ ἄλλους 
    βλάπτει, ὃς ἄν μιν χανδὸν ἕλῃ μηδ' αἴσιμα πίνῃ. 
    οἶνος καὶ κένταυρον ἀγακλυτὸν Εὐρυτίωνα 
    ὤλες' ἐνὶ μεγάρῳ μεγαθύμου Πειριθόοιο, 
    ἐς Λαπίθας ἐλθόνθ'. ὃ δ' ἐπεὶ φρένας ἄασεν οἴνῳ, 
    μαινόμενος κάκ' ἔρεξε δόμοις ἐνὶ Πειριθόοιο. 
’κατιόντος γοῦν τοῦ οἴνου ἐς τὸ σῶμα, ὥς φησιν Ἡρό-
δοτος (I 212), ἐπαναπλέει κακὰ ἔπεα‘ καὶ μαινόμενα. 
Κλέαρχός τε ὁ κωμῳδιοποιὸς ἐν Κορινθίοις φησίν 
(II 409 K)· 
    εἰ τοῖς μεθυσκομένοις ἑκάστης ἡμέρας 
    ἀλγεῖν συνέβαινε τὴν κεφαλὴν πρὸ τοῦ πιεῖν 
    τὸν ἄκρατον ἡμῶν, οὐδὲ εἷς ἔπινεν ἄν.  
    νῦν δὲ πρότερόν γε τοῦ πόνου τὴν ἡδονὴν 
    προλαμβάνοντες ὑστεροῦμεν τἀγαθοῦ. 
Ξενοφῶντος δὲ τὸν Ἀγησίλαον (V 1) ... ’μέθης μὲν 
ἀπέχεσθαι ὁμοίως ᾤετο χρῆναι καὶ μανίας, σίτων δὲ 
ὑπερκαίρων ὁμοίως καὶ ἀργίας.‘ ἀλλ' οὐχ ἡμεῖς γε οὔτε 
τῶν πλεῖον πινόντων ὄντες 〈οὔτε〉 τῶν ἐξοίνων γινο-
μένων πληθούσης ἀγορᾶς ἐπὶ τὰ μουσικὰ ταῦτα ἐρχό-
μεθα συμπόσια. καὶ γὰρ ὁ φιλεπιτιμητὴς Οὐλπιανὸς 
πάλιν τινὸς ἐπείληπτο εἰπόντος ’ἔξοινος οὔκ εἰμι‘, 
λέγων ’ὁ δ' ἔξοινος ποῦ;‘ καὶ ὃς ’παρ' Ἀλέξιδι ἐν 
Εἰσοικιζομένῳ (II 318 K)· 
    ἔξοινος ἐποίει ταῦτά γε‘ 
ἔφη. 
  ’ἐπεὶ δὲ ἑκάστης ἡμέρας μετὰ τοὺς παρ' ἡμῶν 
καινοὺς αἰεὶ λεγομένους λόγους καὶ ἀκροάματα ἑκά-
στοτε διάφορα ἐπεισάγει ὁ λαμπρὸς ἡμῶν ἑστιάτωρ 
Λαρήνσιος ἔτι τε καὶ γελωτοποιούς, φέρε λέγωμέν τι 
καὶ ἡμεῖς περὶ τούτων. καίτοι γε οἶδα καὶ Ἀνάχαρσιν 
τὸν Σκύθην ἐν συμποσίῳ γελωτοποιῶν εἰσαχθέντων 
ἀγέλαστον διαμείναντα, πιθήκου δ' ἐπεισαχθέντος γε-
λάσαντα φάναι, ὡς οὗτος μὲν φύσει γελοῖός ἐστιν, ὁ 
δ' ἄνθρωπος ἐπιτηδεύσει. καὶ Εὐριπίδης δὲ ἐν τῇ 
Δεσμώτιδι Μελανίππῃ ἔφη (fr. 492 N)· 
    ἀνδρῶν δὲ πολλοὶ τοῦ γέλωτος εἵνεκα 
    ἀσκοῦσι χάριτας κερτόμους. ἐγὼ δέ πως 
    μισῶ γελοίους, οἵτινες τήτῃ σοφῶν  
    ἀχάλιν' ἔχουσι στόματα· κἀς ἀνδρῶν μὲν οὐ 
    τελοῦσιν ἀριθμόν, ἐν γέλωτι δ' εὐπρεπεῖς 
    οἰκοῦσιν οἴκους καὶ τὰ ναυστολούμενα 
    ἔσω δόμων σῴζουσι. 
‘Παρμενίσκος δὲ ὁ Μεταποντῖνος, ὥς φησιν Σῆμος ἐν 
εʹ Δηλιάδος (FHG IV 493), καὶ γένει καὶ πλούτῳ πρω-
τεύων εἰς Τροφωνίου καταβὰς καὶ ἀνελθὼν οὐκ ἔτι 
γελᾶν ἐδύνατο. καὶ χρηστηριαζομένῳ περὶ τούτου ἡ 
Πυθία ἔφη· 
    εἴρῃ μ' ἀμφὶ γέλωτος, ἀμείλιχε, μειλιχίοιο· 
    δώσει σοι μήτηρ οἴκοι· τὴν ἔξοχα τῖε. 
ἐλπίζων δ' ἂν ἐπανέλθῃ εἰς τὴν πατρίδα γελάσειν, ὡς 
οὐδὲν ἦν πλέον, οἰόμενος ἐξηπατῆσθαι ἔρχεταί ποτε 
κατὰ τύχην εἰς Δῆλον· καὶ πάντα τὰ κατὰ τὴν νῆσον 
θαυμάζων ἦλθεν καὶ εἰς τὸ Λητῷον, νομίζων τῆς 
Ἀπόλλωνος μητρὸς ἄγαλμα τι θεωρήσειν ἀξιόλογον· 
ἰδὼν δ' αὐτὸ ξύλον ὂν ἄμορφον παραδόξως ἐγέλασεν. 
καὶ τὸν τοῦ θεοῦ χρησμὸν συμβάλλων καὶ τῆς ἀρρωστίας 
ἀπαλλαγεὶς μεγαλωστὶ τὴν θεὸν ἐτίμησεν.’ 
 Ἀναξαν-
δρίδης δ' ἐν Γεροντομανίᾳ καὶ εὑρετὰς τῶν γελοίων 
φησὶ γενέσθαι Ῥαδάμανθυν καὶ Παλαμήδην, λέγων 
οὕτως (II 139 K)· 
      καίτοι πολλοί γε πονοῦμεν. 
    τὸ δ' ἀσύμβολον εὗρε γελοῖα λέγειν Ῥαδάμανθυς 
      καὶ Παλαμήδης. 
γελωτοποιῶν δὲ μέμνηται Ξενοφῶν ἐν τῷ Συμποσίῳ  
Φιλίππου μέν, περὶ οὗ καὶ οὑτωσὶ λέγει (I 11)· ‘Φί-
λιππος δ' ὁ γελωτοποιὸς κρούσας τὴν θύραν εἶπε τῷ 
ὑπακούσαντι εἰσαγγεῖλαι ὅστις τε εἴη καὶ διότι κατ-
άγεσθαι βούλεται· συνεσκευασμένος δὲ ἔφη παρεῖναι 
πάντα τἀπιτήδεια ὥστε δειπνεῖν τἀλλότρια. καὶ τὸν 
παῖδα δ' ἔφη πάνυ πιέζεσθαι διά τε τὸ φέρειν μηδὲν 
καὶ διὰ τὸ ἀνάριστον εἶναι.’ Ἱππόλοχος δ' ὁ Μακε-
δὼν ἐν τῇ πρὸς Λυγκέα Ἐπιστολῇ γελωτοποιῶν μέμνη-
ται Μανδρογένους καὶ Στράτωνος τοῦ Ἀττικοῦ. πλῆ-
θος δ' ἦν Ἀθήνησι τῆς σοφίας ταύτης. ἐν γοῦν τῷ 
Διομέων Ἡρακλείῳ συνελέγοντο ξʹ ὄντες τὸν ἀριθμὸν 
καὶ ἐν τῇ πόλει διωνομάζοντο ὡς ‘οἱ ξʹ τοῦτ' εἶπον’ 
καὶ ‘ἀπὸ τῶν ξʹ ἔρχομαι.’ ἐν δὲ τούτοις ἦσαν Καλλι-
μέδων τε ὁ Κάραβος καὶ Δεινίας, ἔτι τε Μνασιγείτων 
καὶ Μέναιχμος, ὥς φησι Τηλεφάνης ἐν τῷ περὶ τοῦ 
Ἄστεος (FHG IV 507). τοσαύτη δ' αὐτῶν δόξα τῆς ῥᾳ-
θυμίας ἐγένετο ὡς καὶ Φίλιππον ἀκούσαντα τὸν Μα-
κεδόνα πέμψαι αὐτοῖς τάλαντον, ἵν' ἐκγραφόμενοι τὰ 
γελοῖα πέμπωσιν αὐτῷ. ὅτι δὲ ἦν περὶ τὰ γελοῖα 
ἐσπουδακὼς ὁ βασιλεὺς οὗτος μαρτυρεῖ Δημοσθένης 
ὁ ῥήτωρ ἐν τοῖς Φιλιππικοῖς (Olynth. 2, 19). φιλόγελως 
δὲ ἦν καὶ Δημήτριος ὁ Πολιορκητής, ὥς φησι Φύλαρ-
χος ἐν τῇ Ϛʹ τῶν Ἱστοριῶν (FHG I 335), ὅς γε καὶ τὴν 
Λυσιμάχου αὐλὴν κωμικῆς σκηνῆς οὐδὲν διαφέρειν 
ἔλεγεν· ἐξιέναι γὰρ ἀπ' αὐτῆς πάντας δισυλλάβους· 
τόν τε Βῖθυν χλευάζων καὶ τὸν Πάριν, μεγίστους ὄντας  
παρὰ τῷ Λυσιμάχῳ, καί τινας ἑτέρους τῶν φίλων· 
παρὰ δ' αὑτοῦ Πευκέστας καὶ Μενελάους, ἔτι δὲ Ὀξυ-
θέμιδας. ταῦτα δ' ἀκούων ὁ Λυσίμαχος ‘ἐγὼ τοίνυν, 
ἔφη, πόρνην ἐκ τραγικῆς σκηνῆς οὐχ ἑώρακα ἐξιοῦσαν,’ 
τὴν αὐλητρίδα Λάμιαν λέγων. ἀπαγγελθέντος δὲ καὶ 
τούτου πάλιν ὑπολαβὼν ὁ Δημήτριος ἔφη· ‘ἀλλ' ἡ παρ' 
ἐμοὶ πόρνη σωφρονέστερον τῆς παρ' ἐκείνῳ Πηνελόπης 
ζῇ.’ 
 ὅτι δὲ καὶ Σύλλας ὁ Ῥωμαίων στρατηγὸς φι-
λόγελως ἦν προείρηται (VI 261 c). Λεύκιος δὲ Ἀνίκιος, 
καὶ αὐτὸς Ῥωμαίων στρατηγήσας, Ἰλλυριοὺς καταπολε-
μήσας καὶ αἰχμάλωτον ἀγαγὼν Γένθιον τὸν τῶν Ἰλλυ-
ριῶν βασιλέα σὺν τοῖς τέκνοις, ἀγῶνας ἐπιτελῶν τοὺς 
ἐπινικίους ἐν τῇ Ῥώμῃ παντὸς γέλωτος ἄξια πράγματα 
ἐποίησεν, ὡς Πολύβιος ἱστορεῖ ἐν τῇ τριακοστῇ (c. 14 
Hu). ‘μεταπεμψάμενος γὰρ τοὺς ἐκ τῆς Ἑλλάδος ἐπι-
φανεστάτους τεχνίτας καὶ σκηνὴν κατασκευάσας μεγί-
στην ἐν τῷ κίρκῳ πρώτους εἰσῆγεν αὐλητὰς ἅμα πάντας. 
οὗτοι δ' ἦσαν Θεόδωρος ὁ Βοιώτιος, Θεόπομπος, Ἕρμιπ-
πος, [ὁ] Λυσίμαχος, οἵτινες ἐπιφανέστατοι ἦσαν. τού-
τους οὖν στήσας ἐπὶ τὸ προσκήνιον μετὰ τοῦ χοροῦ 
αὐλεῖν ἐκέλευσεν ἅμα πάντας. τῶν δὲ διαπορευομένων 
τὰς κρούσεις μετὰ τῆς ἁρμοζούσης κινήσεως προσπέμ-
ψας οὐκ ἔφη καλῶς αὐτοὺς αὐλεῖν, ἀλλ' ἀγωνίζεσθαι 
μᾶλλον ἐκέλευσεν. τῶν δὲ διαπορούντων ὑπέδειξέν  
τις τῶν ῥαβδούχων, ἐπιστρέψαντας ἐπαγαγεῖν ἐπ' αὐ-
τοὺς καὶ ποιεῖν ὡσανεὶ μάχην. ταχὺ δὲ συννοήσαντες 
οἱ αὐληταὶ καὶ λαβόντες ... οἰκείαν ταῖς ἑαυτῶν ἀσελ-
γείαις μεγάλην ἐποίησαν σύγχυσιν. συνεπιστρέψαντες 
δὲ τοὺς μέσους χοροὺς πρὸς τοὺς ἄκρους οἱ μὲν αὐλη-
ταὶ φυσῶντες ἀδιανόητα καὶ διαφέροντες τοὺς αὐλοὺς 
ἐπῆγον ἀνὰ μέρος ἐπ' ἀλλήλους, ἅμα δὲ τούτοις ἐπι-
κτυποῦντες οἱ χοροὶ καὶ συνεπισείοντες τὴν σκευὴν ἐπε-
φέροντο τοῖς ἐναντίοις καὶ πάλιν ἀνεχώρουν ἐκ μετα-
βολῆς. ὡς δὲ καὶ περιζωσάμενός τις τῶν χορευτῶν 
ἐκ τοῦ καιροῦ στραφεὶς ἦρε τὰς χεῖρας ἀπὸ πυγμῆς 
πρὸς τὸν ἐπιφερόμενον αὐλητήν, τότ' ἤδη κρότος ἐξαί-
σιος ἐγένετο καὶ κραυγὴ τῶν θεωμένων. ἔτι δὲ τού-
των ἐκ παρατάξεως ἀγωνιζομένων ὀρχησταὶ δύο εἰσ-
ήγοντο μετὰ συμφωνίας εἰς τὴν ὀρχήστραν, καὶ πύκται 
τέσσαρες ἀνέβησαν ἐπὶ τὴν σκηνὴν μετὰ σαλπιγκτῶν 
καὶ βυκανιστῶν. ὁμοῦ δὲ τούτων πάντων ἀγωνιζομέ-
νων ἄλεκτον ἦν τὸ συμβαῖνον. περὶ δὲ τῶν τραγῳ-
δῶν, φησὶν ὁ Πολύβιος, ὅ τι ἂν ἐπιβάλωμαι λέγειν, 
δόξω τισὶν διαχλευάζειν.“ 
  ταῦτα τοῦ Οὐλπιανοῦ διεξελθόντος καὶ πάντων 
ἀνακακχασάντων ἐπὶ ταῖς Ἀνικίοις ταύταις θέαις ἐγέ-
νοντό τινες λόγοι καὶ περὶ τῶν καλουμένων πλάνων· 
καὶ ἐζητεῖτο εἰ μνήμη τις καὶ περὶ τούτων ἐγένετο 
παρὰ τοῖς παλαιοτέροις· περὶ γὰρ θαυματοποιῶν ἤδη  
προειρήκαμεν (I p. 20). καὶ ὁ Μάγνος ἔφη· ’Διονύ-
σιος μὲν ὁ Σινωπεὺς ὁ τῆς κωμῳδίας ποιητὴς ἐν τῷ 
ἐπιγραφομένῳ Ὁμώνυμοι μνημονεύει Κηφισοδώρου τοῦ 
πλάνου διὰ τούτων (II 426 K)· 
    Κηφισόδωρόν φασιν ἐπικαλούμενον 
    Πλάνον τιν' ἐν Ἀθήναις γενέσθαι, τὴν σχολὴν 
    εἰς τοῦτο τὸ μέρος τοῦ βίου καταχρώμενον. 
    τοῦτον ἐντυχόντα πρὸς τὸ σιμὸν ἀνατρέχειν, 
    ἢ συγκαθεῖναι τηπι τῇ βακτηρίᾳ. 
μνημονεύει δ' αὐτοῦ καὶ Νικόστρατος ἐν Σύρῳ (II 226 K)· 
      Κηφισόδωρον οὐ κακῶς μὰ τὸν Δία 
    τὸν πλάνον φασὶ στενωπὸν εἰς μέσον στῆσαί τινας 
    ἀγκαλίδας ἔχοντας, ὥστε μὴ παρελθεῖν μηδένα. 
Πανταλέοντος δὲ μνημονεύει Θεόγνητος ἐν Φιλο-
δεσπότῳ (III 365 K)· 
    ὁ Πανταλέων μὲν αὐτὸς αὐτοὺς τοὺς ξένους 
    τούς τ' ἀγνοοῦντας αὐτὸν ἐπλάνα, καὶ σχεδὸν 
    ἀπεκραιπάλα τὰ πλεῖστα, τοῦ γελάσαι χάριν 
    ἰδίαν τιν' αὑτῷ θέμενος ἀδολεσχίαν. 
καὶ Χρύσιππος δ' ὁ φιλόσοφος ἐν εʹ περὶ τοῦ Καλοῦ 
καὶ τῆς Ἡδονῆς περὶ τοῦ Πανταλέοντος τάδε γράφει· 
‘ὁ δὲ πλάνος Πανταλέων τελευτᾶν μέλλων ἑκάτερον 
τῶν υἱῶν κατ' ἰδίαν ἐξηπάτησε, φήσας μόνῳ αὐτῷ λέ-
γειν ὅπου κατωρύχοι τὸ χρυσίον· ὥστε μάτην ὕστερον 
κοινῇ σκάπτοντας αἰσθέσθαι ἐξηπατημένους.” 
  οὐκ ἠπόρει δ' ἡμῶν τὸ συμπόσιον οὐδὲ τῶν φι-
λοσκωπτούντων. περὶ δὲ τοιούτου τινὸς πάλιν ὁ Χρύ- 
σιππος ἐν τῷ αὐτῷ γράφει· ’φιλοσκώπτης τις μέλλων 
ὑπὸ τοῦ δημίου σφάττεσθαι ἔτι ἕν τι ἔφη θέλειν ὥσπερ 
τὸ κύκνειον ᾄσας ἀποθανεῖν. ἐπιτρέψαντος δ' ἐκείνου 
ἔσκωψεν.‘ ὑπὸ δὴ τῶν τοιούτων πολλάκις ὁ Μυρτίλος 
σκωφθέντα καὶ ἀγανακτήσαντα εἶπεν καλῶς Λυσίμαχον 
τὸν βασιλέα πεποιηκέναι. ’Τελέσφορον γὰρ ἕνα τῶν 
ὑπάρχων αὐτοῦ, ἐπειδὴ ἔσκωψέ ποτε ἐν συμποσίῳ τὴν 
Ἀρσινόην (γυνὴ δ' ἦν τοῦ Λυσιμάχου) ὡς ἐμετικὴν 
οὖσαν, εἰπών 
    κακῶν κατάρχεις τήνδ' ἐμοῦσαν εἰσάγων. 
ὁ Λυσίμαχος ἀκούσας ἐμβληθῆναι αὐτὸν ἐκέλευσεν εἰς 
γαλεάγραν καὶ δίκην θηρίου περιφερόμενον καὶ τρε-
φόμενον, κολαζόμενον οὕτως ἐποίησεν ἀποθανεῖν. σὺ 
δέ, ὦ Οὐλπιανέ, εἰ τὴν γαλεάγραν ζητεῖς, ἔχεις παρ' 
Ὑπερείδῃ τῷ ῥήτορι (fr. 37 Bl)· ὅπου δέ, σὺ ζήτει. καὶ 
Ταχὼς δ' ὁ Αἰγυπτίων βασιλεὺς Ἀγησίλαον σκώψας 
τὸν Λακεδαιμονίων βασιλέα, ὅτ' ἦλθεν αὐτῷ συμμαχή-
σων, (ἦν γὰρ βραχὺς τὸ σῶμα) ἰδιώτης ἐγένετο, ἀπο-
στάντος ἐκείνου τῆς συμμαχίας. τὸ δὲ σκῶμμα τοῦτ' ἦν· 
    ὤδινεν ὄρος, Ζεὺς δ' ἐφοβεῖτο, τὸ δ' ἔτεκεν μῦν. 
ὅπερ ἀκούσας ὁ Ἀγησίλαος καὶ ὀργισθεὶς ἔφη ‘φανή-
σομαί σοί ποτε καὶ λέων.’ ὕστερον γὰρ ἀφισταμένων 
τῶν Αἰγυπτίων, ὥς φησι Θεόπομπος (FHG I 297) καὶ 
Λυκέας ὁ Ναυκρατίτης (ib. IV 441) ἐν τοῖς Αἰγυπτια-
κοῖς, οὐδὲν αὐτῷ συμπράξας ἐποίησεν ἐκπεσόντα τῆς 
ἀρχῆς φυγεῖν εἰς Πέρσας.‘  
    πολλῶν οὖν πολλάκις ὄντων τῶν ἀκροαμάτων 
καὶ τῶν αὐτῶν οὐκ αἰεί, ἐπειδὴ πολλοὶ περὶ αὐτῶν 
ἐγίνοντο λόγοι, τὰ ὀνόματα τῶν εἰπόντων παραλιπὼν 
τῶν πραγμάτων μνησθήσομαι. περὶ μὲν γὰρ αὐλῶν ὃ 
μέν τις ἔφη τὸν Μελανιππίδην καλῶς ἐν τῷ Μαρ-
σύᾳ διασύροντα τὴν αὐλητικὴν εἰρηκέναι περὶ τῆς 
Ἀθηνᾶς (fr. 2 B)· 
      ἁ μὲν Ἀθάνα 
    τὤργαν' ἔρριψέν θ' ἱερᾶς ἀπὸ χειρὸς 
    εἶπέ τ' ’ἔρρετ' αἴσχεα, σώματι λύμα, 
    ἐμὲ δ' ἐγὼ κακότατι δίδωμι. 
πρὸς ὃν ἀντιλέγων ἄλλος ἔφη· ‘ἀλλ' ὅ γε Σελινούν-
τιος Τελέστης τῷ Μελανιππίδῃ ἀντικορυσσόμενος ἐν 
Ἀργοῖ ἔφη—ὁ δὲ λόγος ἐστὶ περὶ τῆς Ἀθηνᾶς— 
(fr. 1 B)· 
    ὃν σοφὸν σοφὰν λαβοῦσαν οὐκ ἐπέλπομαι νόῳ δρυ-
      μοῖς ὀρείοις ὄργανον 
    δίαν Ἀθάναν δυσόφθαλμον αἶσχος ἐκφοβηθεῖσαν 
      αὖθις ἐκ χερῶν βαλεῖν, 
    νυμφαγενεῖ χειροκτύπῳ φηρὶ Μαρσύᾳ κλέος. 
    τί γάρ νιν εὐηράτοιο κάλλεος ὀξὺς ἔρως ἔτειρεν, 
    ᾇ παρθενίαν ἄγαμον καὶ ἄπαιδ' ἀπένειμε Κλωθώ; 
ὡς οὐκ ἂν εὐλαβηθείσης τὴν αἰσχρότητα τοῦ εἴδους 
διὰ τὴν παρθενίαν. ἑξῆς τέ φησι·  
    ἀλλὰ μάταν ἀχόρευτος 
    ἅδε ματαιολόγων φάμα προσέπταθ' Ἑλλάδα μουσο-
    πόλων σοφᾶς ἐπίφθονον βροτοῖς τέχνας ὄνειδος. 
μετὰ ταῦτα δὲ ἐγκωμιάζων τὴν αὐλητικὴν λέγει· 
    ἃν συνεριθοτάτον Βρομίῳ παρέδωκε, σεμνᾶς 
    δαίμονος ἀερόεν πνεῦμ' αἰολοπτερύγων σὺν ἀγλαᾶν 
      ὠκύτατι χειρῶν. 
κομψῶς δὲ κἀν τῷ Ἀσκληπιῷ ὁ Τελέστης ἐδήλωσε 
τὴν τῶν αὐλῶν χρείαν ἐν τούτοις (fr. 2)· 
    ἢ Φρύγα καλλιπνόων αὐλῶν ἱερῶν βασιλῆα, 
    Λυδὸν ὃς ἥρμοσε πρῶτος 
    Δωρίδος ἀντίπαλον μούσης νόμον, αἰολον ὀρφναι 
    πνεύματος εὔπτερον αὔραν ἀμφιπλέκων καλάμοις. 
  Πρατίνας δὲ ὁ Φλιάσιος αὐλητῶν καὶ χορευτῶν 
μισθοφόρων κατεχόντων τὰς ὀρχήστρας ἀγανακτεῖν τι-
νας ἐπὶ τῷ τοὺς αὐλητὰς μὴ συναυλεῖν τοῖς χοροῖς, 
καθάπερ ἦν πάτριον, ἀλλὰ τοὺς χοροὺς συνᾴδειν τοῖς 
αὐληταῖς· ὃν οὖν εἶχεν κατὰ τῶν ταῦτα ποιούντων 
θυμὸν ὁ Πρατίνας ἐμφανίζει διὰ τοῦδε τοῦ Ὑπορ-
χήματος (fr. 1 B)· 
    τίς ὁ θόρυβος ὅδε; τί τάδε τὰ χορεύματα; τίς ὕβρις 
      ἔμολεν ἐπὶ 
    Διονυσιάδα πολυπάταγα θυμέλαν; ἐμὸς ἐμὸς ὁ Βρό-
      μιος·  
    ἐμὲ δεῖ κελαδεῖν, ἐμὲ δεῖ παταγεῖν ἀν' ὄρεα σύμενον 
      μετὰ Ναιάδων 
    οἷά τε κύκνον ἄγοντα ποικιλόπτερον μέλος. 
    τὰν ἀοιδὰν κατέστασε Πιερὶς βασίλειαν· ὁ δ' αὐλὸς 
    ὕστερον χορευέτω, καὶ γάρ ἐσθ' ὑπηρέτας. 
    κώμοις μόνον θυραμάχοις τε πυγμαχίαισι νέων θέλοι 
      παροίνων 
    ἔμμεναι στρατηλάτας. 
    παῖε τὸν φρυνίου ποικίλου πνοὰν ἔχοντα, 
    φλέγε τὸν ὀλεσισιαλοκάλαμον, λαλοβαρύοπα .. μελο-
      ρυθμοβάταν 
    θῶπα τρυπάνῳ δέμας πεπλασμένον. 
    ἢν ἰδού· ἅδε σοι δεξιὰ καὶ ποδὸς διαρριφά, θριαμ-
      βοδιθύραμβε, 
    κισσόχαιτ' ἄναξ, ἄκουε τὰν ἐμὰν Δώριον χορείαν. 
  περὶ δὲ τῆς αὐλῶν πρὸς λύραν κοινωνίας, ἐπεὶ 
πολλάκις καὶ αὐτὴ ἡμᾶς ’ἡ συναυλία ἔθελγεν‘, Ἔφιπ-
πος ἐν Ἐμπολῇ φησιν (II 254)· 
      κοινωνεῖ γὰρ, ὦ μειρακίδιον, 
    ἡ 'ν τοῖσιν αὐλοῖς μουσικὴ κἀν τῇ λύρᾳ 
    τοῖς ἡμετέροισι παιγνίοις. ὅταν γὰρ εὖ 
    συναρμόσωσι τοῖς συνοῦσι τὸν τρόπον, 
    τόθ' ἡ μεγίστη τέρψις ἐξευρίσκεται.  
τὴν δὲ συναυλίαν τί ποτ' ἐστὶν ἐμφανίζει. Σῆμος ὁ 
Δήλιος ἐν εʹ Δηλιάδος γράφων οὕτως (FHG IV 494)· 
’ἀγνοουμένης δὲ παρὰ πολλοῖς τῆς συναυλίας, λεκτέον. 
ἦν τις ἀγὼν συμφωνίας ἀμοιβαῖος αὐλοῦ καὶ ῥυθμοῦ, 
χωρὶς [λόγου] τοῦ προσμελῳδοῦντος.‘ ἀστείως δὲ αὐτὴν 
Ἀντιφάνης φανερὰν ποιεῖ ἐν τῷ Αὐλητῇ λέγων (II 29 K)· 
    ποίαν, φράσον γάρ, ηδε τὴν συναυλίαν 
    ταύτην ἐπίσταται γὰρ ἀλλ' ηὔλουν ἔτι 
    μαθόντες ὥστε τοὺς αὐλοὺς σύ τε 
    αυτητελετηψεθειθαμεν συντυγχάνεις 
    αὐλῶν πέραινε. δέξεται δὲ τἄλλα σοι 
    ἡδύ τι κοινόν ἐστιν οὗ χωρὶς πάλιν 
    συννεύματ', οὐ προβλήμαθοις σημαίνεται 
    ἕκαστα. 
’Λίβυν δὲ τὸν αὐλὸν προσαγορεύουσιν οἱ ποιηταί,‘ 
φησὶ Δοῦρις ἐν βʹ τῶν περὶ Ἀγαθοκλέα (FHG II 478), 
’ἐπειδὴ Σειρίτης δοκεῖ πρῶτος εὑρεῖν τὴν αὐλητικήν, 
Λίβυς ὢν τῶν Νομάδων, ὃς καὶ κατηύλησεν τὰ μητρῷα 
πρῶτος.‘ ’αὐλήσεων δ' εἰσὶν ὀνομασίαι, ὥς φησι Τρύ-
φων ἐν δευτέρῳ Ὀνομασιῶν (fr. 109 V), αἵδε· κῶμος, 
βουκολισμός, γίγγρας, τετράκωμος, ἐπίφαλλος, χορεῖος, 
καλλίνικος, πολεμικόν, ἡδύκωμος, σικιννοτύρβη, θυρο-
κοπικόν (τὸ δ' αὐτὸ καὶ κρουσίθυρον), κνισμός, μόθων. 
ταῦτα δὲ πάντα μετ' ὀρχήσεως ηὐλεῖτο.‘ 
 καὶ ᾠδῆς  
δὲ ὀνομασίας καταλέγει ὁ Τρύφων τάσδε (fr. 113)· 
’ἱμαῖος ἡ ἐπιμύλιος καλουμένη, ἣν παρὰ τοὺς ἀλέτους 
ᾖδον, ἴσως ἀπὸ τῆς ἱμαλίδος. ἱμαλὶς δ' ἐστὶν παρὰ 
Δωριεῦσιν ὁ νόστος καὶ τὰ ἐπίμετρα τῶν ἀλεύρων. 
ἡ δὲ τῶν ἱστουργῶν ᾠδὴ αἴλινος, ὡς Ἐπίχαρμος ἐν 
Ἀταλάνταις ἱστορεῖ (p. 294 L). ἡ δὲ τῶν ταλασιουργῶν 
ἴουλος.‘ Σῆμος δ' ὁ Δήλιος ἐν τῷ περὶ Παιάνων 
φησί (FHG IV 495)· ’τὰ δράγματα τῶν κριθῶν αὐτὰ 
καθ' αὑτὰ προσηγόρευον ἀμάλας· συναθροισθέντα δὲ 
καὶ ἐκ πολλῶν μίαν γενόμενα δέσμην οὔλους καὶ ἰού-
λους· καὶ τὴν Δήμητρα ὁτὲ μὲν Χλόην, ὁτὲ δὲ Ἰουλώ. 
ἀπὸ τῶν οὖν τῆς Δήμητρος εὑρημάτων τούς τε καρ-
ποὺς καὶ τοὺς ὕμνους τοὺς εἰς τὴν θεὸν οὔλους κα-
λοῦσι καὶ ἰούλους.‘ δημήτρουλοι καὶ καλλίουλοι. καὶ 
    πλεῖστον οὖλον οὖλον ἵει, ἴουλον ἵει (c. pop. 1 B) 
ἄλλοι δέ φασιν ἐριουργῶν εἶναι τὴν ᾠδήν. αἱ δὲ τῶν 
τιτθευουσῶν ᾠδαὶ καταβαυκαλήσεις ὀνομάζονται. ἦν 
δὲ καὶ ἐπὶ ταῖς ἐώραις τις ἐπ' Ἠριγόνῃ, ἣν καὶ ἀλῆτιν 
λέγουσιν, ᾠδή. Ἀριστοτέλης γοῦν ἐν τῇ Κολοφω-
νίων Πολιτείᾳ φησίν (fr. 467 R)· ’ἀπέθανεν δὲ καὶ αὐτὸς 
ὁ Θεόδωρος ὕστερον βιαίῳ θανάτῳ. λέγεται δὲ γενέ-
σθαι τρυφῶν τις, ὡς ἐκ τῆς ποιήσεως δῆλόν ἐστιν. 
ἔτι γὰρ καὶ νῦν αἱ γυναῖκες ᾄδουσιν αὐτοῦ μέλη περὶ 
τὰς ἐώρας.‘ ἡ δὲ τῶν θεριστῶν ᾠδὴ Λιτυέρσης καλεῖται.  
καὶ τῶν μισθωτῶν δέ τις ἦν ᾠδὴ τῶν ἐς τοὺς ἀγροὺς 
φοιτώντων, ὡς Τηλεκλείδης φησὶν ἐν Ἀμφικτύοσιν 
(I 212 K)· καὶ βαλανέων ἄλλαι, ὡς Κράτης ἐν Τόλμαις 
(ibid. 141)· καὶ τῶν πτισσουσῶν ἄλλη τις, ὡς Ἀριστο-
φάνης ἐν Θεσμοφοριαζούσαις (ib. 481) καὶ Νικοχάρης 
ἐν Ἡρακλεῖ Χορηγῷ (ib. 771). ἦν δὲ καὶ τοῖς ἡγουμέ-
νοις τῶν βοσκημάτων ὁ βουκολιασμὸς καλούμενος. Δίο-
μος δ' ἦν βουκόλος Σικελιώτης ὁ πρῶτος εὑρὼν τὸ 
εἶδος· μνημονεύει δ' αὐτοῦ Ἐπίχαρμος ἐν Ἁλκυόνι 
(p. 220 L) καὶ ἐν Ὀδυσσεῖ Ναυαγῷ (p. 248). ἡ δ' ἐπὶ τοῖς 
θανάτοις καὶ λύπαις ᾠδὴ ὀλοφυρμὸς καλεῖται. αἱ δὲ 
ἴουλοι καλούμεναι ᾠδαὶ Δήμητρι καὶ Φερσεφόνῃ πρέ-
πουσι. ἡ δὲ εἰς Ἀπόλλωνα ᾠδὴ φιληλιάς, ὡς Τελέ-
σιλλα παρίστησιν (fr. 2 B)· οὔπιγγοι δὲ αἱ εἰς Ἄρτε-
μιν. ᾔδοντο δὲ Ἀθήνησι καὶ οἱ Χαρώνδου νόμοι παρ' 
οἶνον, ὡς Ἕρμιππός φησιν ἐν ἕκτῳ περὶ Νομοθετῶν 
(FHG III 37). Ἀριστοφάνης δ' ἐν Ἀττικαῖς φησιν 
Λέξεσιν (p. 184 N)· ’ἱμαῖος ᾠδὴ μυλωθρῶν· ἐν δὲ γάμοις 
ὑμέναιος· ἐν δὲ πένθεσιν ἰάλεμος. λίνος δὲ καὶ αἴλινος 
οὐ μόνον ἐν πένθεσιν, ἀλλὰ καὶ ‘ἐπ' εὐτυχεῖ μολπᾷ’ 
κατὰ τὸν Εὐριπίδην (Herc. 348).‘ 
 Κλέαρχος δ' 
ἐν πρώτῳ Ἐρωτικῶν (FHG II 315) νόμιον καλεῖσθαί τινά 
φησιν ᾠδὴν ἀπ' Ἠριφανίδος, γράφων οὕτως· ’Ἠριφα-
νὶς ἡ μελοποιὸς Μενάλκου κυνηγετοῦντος ἐρασθεῖσα 
ἐθήρευεν μεταθέουσα ταῖς ἐπιθυμίαις. φοιτῶσα γὰρ 
καὶ πλανωμένη πάντας τοὺς ὀρείους ἐπεξῄει δρυμούς, 
ὡς μῦθον εἶναι τοὺς λεγομένους Ἰοῦς δρόμους· ὥστε  
μὴ μόνον τῶν ἀνθρώπων τοὺς ἀστοργίᾳ διαφέροντας, 
ἀλλὰ καὶ τῶν θηρῶν τοὺς ἀνημερωτάτους συνδακρῦσαι 
τῷ πάθει, λαβόντας αἴσθησιν ἐρωτικῆς ἐλπίδος. ὅθεν 
ἐποίησέ τε καὶ ποιήσασα περιῄει κατὰ τὴν ἐρημίαν, 
ὥς φασιν, ἀναβοῶσα καὶ ᾄδουσα τὸ καλούμενον νόμιον, 
ἐν ᾧ ἐστιν (c. pop. 24 B) ‘μακραὶ δρύες, ὦ Μέναλκα.’ Ἀρι-
στόξενος δὲ ἐν τετάρτῳ περὶ Μουσικῆς (FHG II 287) 
‘ᾖδον, φησίν, αἱ ἀρχαῖαι γυναῖκες Καλύκην τινὰ ᾠδήν. 
Στησιχόρου δ' ἦν ποίημα (fr. 43), ἐν ᾧ Καλύκη τις ὄνομα 
ἐρῶσα Εὐάθλου νεανίσκου εὔχεται τῇ Ἀφροδίτῃ γαμηθῆ-
ναι αὐτῷ. ἐπεὶ δὲ ὑπερεῖδεν ὁ νεανίσκος, κατεκρήμνισεν 
ἑαυτήν. ἐγένετο δὲ τὸ πάθος περὶ Λευκάδα. σωφρονικὸν 
δὲ πάνυ κατεσκεύασεν ὁ ποιητὴς τὸ τῆς παρθένου ἦθος, 
οὐκ ἐκ παντὸς τρόπου θελούσης συγγενέσθαι τῷ νεα-
νίσκῳ, ἀλλ' εὐχομένης εἰ δύναιτο γυνὴ τοῦ Εὐάθλου 
γενέσθαι κουριδία ἢ εἰ τοῦτο μὴ δυνατόν, ἀπαλλαγῆναι 
τοῦ βίου.’ ἐν δὲ τοῖς κατὰ βραχὺ Ὑπομνήμασιν (ibid.) 
ὁ Ἀριστόξενος ‘Ἴφικλος, φησίν, Ἁρπαλύκην ἐρα-
σθεῖσαν ὑπερεῖδεν. ἣ δὲ ἀπέθανεν καὶ γίνεται ἐπ' 
αὐτῇ παρθένοις ἀγὼν ᾠδῆς, ἥτις Ἁρπαλύκη, φησί, κα-
λεῖται.’ Νύμφις δ' ἐν πρώτῳ περὶ Ἡρακλείας περὶ 
Μαριανδυνῶν διηγούμενός φησιν (FHG III 13)· ‘ὁμοίως 
δὲ καὶ τῶν ᾠδῶν ἐνίας κατανοήσειεν ἄν τις, ἃς ἐκεῖνοι 
κατά τινα ἐπιχωριαζομένην παρ' αὐτοῖς .... ᾄδοντες 
ἀνακαλοῦνταί τινα τῶν ἀρχαίων, προσαγορεύοντες Βῶρ-
μον. τοῦτον δὲ λέγουσιν υἱὸν γενέσθαι ἀνδρὸς ἐπι-
φανοῦς καὶ πλουσίου, τῷ δὲ κάλλει καὶ τῇ κατὰ τὴν  
ἀκμὴν ὥρᾳ πολὺ τῶν ἄλλων διενεγκεῖν· ὃν ἐφεστῶτα 
ἔργοις ἰδίοις καὶ βουλόμενον τοῖς θερίζουσιν δοῦναι 
πιεῖν βαδίζοντα ἐφ' ὕδωρ ἀφανισθῆναι. ζητεῖν οὖν 
αὐτὸν τοὺς ἀπὸ τῆς χώρας μετά τινος μεμελῳδημένου 
θρήνου [καὶ ἀνακλήσεως], ᾧ καὶ νῦν ἔτι πάντες χρώ-
μενοι διατελοῦσι. τοιοῦτος δ' ἐστὶ καὶ ὁ παρ' Αἰγυ-
πτίοις καλούμενος Μάνερως.’ 
  οὐκ ἀπελείποντο δὲ ἡμῶν τῶν συμποσίων οὐδὲ 
ῥαψῳδοί. ἔχαιρε γὰρ τοῖς Ὁμήρου ὁ Λαρήνσιος ὡς 
ἄλλος οὐδὲ εἷς, ὡς λῆρον ἀποφαίνειν Κάσανδρον τὸν 
Μακεδονίας βασιλεύσαντα, περὶ οὗ φησι Καρύστιος 
ἐν Ἱστορικοῖς Ὑπομνήμασιν (FHG IV 358) ὅτι οὕτως ἦν 
φιλόμηρος ὡς διὰ στόματος ἔχειν τῶν ἐπῶν τὰ πολλά· 
καὶ Ἰλιὰς ἦν αὐτῷ καὶ Ὀδυσσεία ἰδίως γεγραμμέναι. 
ὅτι δ' ἐκαλοῦντο οἱ ῥαψῳδοὶ καὶ Ὁμηρισταὶ Ἀριστο-
κλῆς εἴρηκεν ἐν τῷ περὶ Χορῶν (ibid. 331). τοὺς δὲ 
νῦν Ὁμηριστὰς ὀνομαζομένους πρῶτος εἰς τὰ θέατρα 
παρήγαγε Δημήτριος ὁ Φαληρεύς. Χαμαιλέων δὲ ἐν 
τῷ περὶ Στησιχόρου (fr. 9 Koepke) καὶ μελῳδηθῆναί φησιν 
οὐ μόνον τὰ Ὁμήρου, ἀλλὰ καὶ τὰ Ἡσιόδου καὶ Ἀρχι-
λόχου, ἔτι δὲ Μιμνέρμου καὶ Φωκυλίδου. Κλέαρχος 
δ' ἐν τῷ προτέρῳ περὶ Γρίφων (FHG II 321) ‘τὰ Ἀρχι-
λόχου, φησίν, [ὁ] Σιμωνίδης ὁ Ζακύνθιος ἐν τοῖς θεά-
τροις ἐπὶ δίφρου καθήμενος ἐραψῴδει.’ Λυσανίας 
δ' ἐν τῷ πρώτῳ περὶ Ἰαμβοποιῶν Μνασίωνα τὸν 
ῥαψῳδὸν λέγει ἐν ταῖς δείξεσι τῶν Σιμωνίδου τινὰς 
ἰάμβων ὑποκρίνεσθαι. τοὺς δ' Ἐμπεδοκλέους Καθαρ-
μοὺς ἐραψῴδησεν Ὀλυμπίασι Κλεομένης ὁ ῥαψῳδός,  
ὥς φησιν Δικαίαρχος ἐν τῷ Ὀλυμπικῷ (FHG II 249). 
Ἰάσων δ' ἐν τρίτῳ περὶ τῶν Ἀλεξάνδρου Ἱερῶν (fr. 3 M) 
ἐν Ἀλεξανδρείᾳ φησὶν ἐν τῷ μεγάλῳ θεάτρῳ ὑποκρί-
νασθαι Ἡγησίαν τὸν κωμῳδὸν τὰ Ἡσιόδου, Ἑρμόφαν-
τον δὲ τὰ Ὁμήρου. 
  καὶ οἱ καλούμενοι δὲ ἱλαρῳδοί, οὓς νῦν τινες 
σιμῳδοὺς καλοῦσιν, ὡς Ἀριστοκλῆς φησιν ἐν αʹ περὶ 
Χορῶν (FHG IV 331), τῷ τὸν Μάγνητα Σῖμον διαπρέψαι 
μᾶλλον τῶν διὰ τοῦ ἱλαρῳδεῖν ποιητῶν, συνεχῶς ἡμῖν 
ἐπεφαίνοντο. καταλέγει δ' ὁ Ἀριστοκλῆς καὶ τούσδε 
ἐν τῷ περὶ Μουσικῆς γράφων ὧδε (l. s)· ‘μαγῳδός· οὗτος 
δ' ἐστὶν ὁ αὐτὸς τῷ λυσιῳδῷ. Ἀριστόξενος δέ φησι 
(FHG II 285) τὸν μὲν ἀνδρεῖα καὶ γυναικεῖα πρόσωπα 
ὑποκρινόμενον μαγῳδὸν καλεῖσθαι, τὸν δὲ γυναικεῖα 
ἀνδρείοις λυσιῳδόν· τὰ αὐτὰ δὲ μέλη ᾄδουσιν, καὶ 
τἄλλα πάντα δ' ἐστὶν ὅμοια. ὁ δὲ ἰωνικολόγος τὰ Σω-
τάδου καὶ τῶν πρὸ τούτου ἰωνικὰ καλούμενα ποιήματα 
Ἀλεξάνδρου τε τοῦ Αἰτωλοῦ καὶ Πύρητος τοῦ Μιλησίου 
καὶ Ἀλέξου καὶ ἄλλων τοιούτων ποιητῶν προφέρεται. 
καλεῖται δ' οὗτος καὶ κιναιδολόγος. ἤκμασεν δ' ἐν τῷ 
εἴδει τούτῳ Σωτάδης ὁ Μαρωνείτης, ὥς φησι Καρύ-
στιος ὁ Περγαμηνὸς ἐν τῷ περὶ αὐτοῦ [Σωτάδου] 
συγγράμματι (FHG IV 359) καὶ ὁ τοῦ Σωτάδου υἱὸς  
Ἀπολλώνιος. ἔγραψεν δὲ καὶ οὗτος περὶ τῶν τοῦ πα-
τρὸς ποιημάτων σύγγραμμα· ἐξ οὗ ἔστι κατιδεῖν τὴν 
ἄκαιρον παρρησίαν τοῦ Σωτάδου, κακῶς μὲν εἰπόντος 
Λυσίμαχον τὸν βασιλέα ἐν Ἀλεξανδρείᾳ, Πτολεμαῖον 
δὲ τὸν Φιλάδελφον παρὰ Λυσιμάχῳ, καὶ ἄλλους τῶν 
βασιλέων ἐν ἄλλαις τῶν πόλεων· διόπερ τῆς δεούσης 
ἔτυχε τιμωρίας. ἐκπλεύσαντα γὰρ αὐτὸν τῆς Ἀλεξαν-
δρείας, ὥς φησιν Ἡγήσανδρος ἐν τοῖς Ὑπομνήμασιν 
(FHG IV 415), καὶ δοκοῦντα διαπεφευγέναι τὸν κίνδυνον 
—εἰρήκει γὰρ εἰς τὸν βασιλέα Πτολεμαῖον πολλὰ δεινά, 
ἀτὰρ καὶ τόδε, ὅτε τὴν ἀδελφὴν Ἀρσινόην ἐγεγαμήκει· 
    εἰς οὐχ ὁσίην τρυμαλιὴν τὸ κέντρον ὤθει— 
Πάτροκλος οὖν ὁ τοῦ Πτολεμαίου στρατηγὸς ἐν Καύνῳ 
τῇ νήσῳ λαβὼν αὐτὸν καὶ εἰς μολυβῆν κεραμίδα ἐμβα-
λὼν καὶ ἀναγαγὼν εἰς τὸ πέλαγος κατεπόντωσε. τοι-
αύτη δ' ἐστὶν αὐτοῦ ἡ ποίησις· Θεοδώρου τοῦ αὐλητοῦ 
Φιλῖνος ἦν πατήρ, εἰς ὃν ταῦτ' ἔγραψεν· 
    ὃ δ' ἀποστεγάσας τὸ τρῆμα τῆς ὄπισθε λαύρης, 
    διὰ δενδροφόρου φάραγγος ἐξέωσε βροντὴν 
    ἠλέματον, ὁκοίην ἀροτὴρ γέρων χαλᾷ βοῦς. 
  σεμνότερος δὲ τῶν τοιούτων ἐστὶ ποιητῶν ὁ ἱλα-
ρῳδὸς καλούμενος. οὐδὲ γὰρ σχινίζεται· χρῆται δ' 
ἐσθῆτι λευκῇ ἀνδρείᾳ καὶ στεφανοῦται χρυσοῦν στέ-
φανον, καὶ τὸ μὲν παλαιὸν ὑποδήμασιν ἐχρῆτο, ὥς 
φησιν ὁ Ἀριστοκλῆς (FHG IV 331), νῦν δὲ κρηπῖσιν. 
ψάλλει δ' αὐτῷ ἄρρην ἢ θήλεια, ὡς καὶ τῷ αὐλῳδῷ.  
δίδοται δὲ ὁ στέφανος τῷ ἱλαρῳδῷ καὶ τῷ αὐλῳδῷ, 
οὐ τῷ ψάλτῃ οὐδὲ τῷ αὐλητῇ. ὁ δὲ μαγῳδὸς καλού-
μενος τύμπανα ἔχει καὶ κύμβαλα καὶ πάντα τὰ περὶ 
αὐτὸν ἐνδύματα γυναικεῖα· σχινίζεται δὲ καὶ πάντα 
ποιεῖ τὰ ἔξω κόσμου, ὑποκρινόμενος ποτὲ μὲν γυναῖκας 
[καὶ] μοιχοὺς καὶ μαστροπούς, ποτὲ δὲ ἄνδρα μεθύοντα 
καὶ ἐπὶ κῶμον παραγινόμενον πρὸς τὴν ἐρωμένην. 
φησὶ δὲ ὁ Ἀριστόξενος (FHG II 285) τὴν μὲν ἱλαρῳ-
δίαν σεμνὴν οὖσαν παρὰ τὴν τραγῳδίαν εἶναι, τὴν δὲ 
μαγῳδίαν παρὰ τὴν κωμῳδίαν. πολλάκις δὲ οἱ μαγῳ-
δοὶ καὶ κωμικὰς ὑποθέσεις λαβόντες ὑπεκρίθησαν κατὰ 
τὴν ἰδίαν ἀγωγὴν καὶ διάθεσιν. ἔσχεν δὲ τοὔνομα ἡ 
μαγῳδία ἀπὸ τοῦ οἱονεὶ μαγικὰ προφέρεσθαι καὶ φαρ-
μάκων ἐμφανίζειν δυνάμεις. 
  παρὰ δὲ Λακεδαιμονίοις κωμικῆς παιδιᾶς ἦν 
τις τρόπος παλαιός, ὥς φησι Σωσίβιος (FHG II 627), 
οὐκ ἄγαν σπουδαῖος, ἅτε δὴ κἀν τούτοις τὸ λιτὸν τῆς 
Σπάρτης μεταδιωκούσης. ἐμιμεῖτο γάρ τις ἐν εὐτελεῖ 
τῇ λέξει κλέπτοντάς τινας ὀπώραν ἢ ξενικὸν ἰατρὸν 
τοιαυτὶ λέγοντα, ὡς Ἄλεξις ἐν Μανδραγοριζομένῃ διὰ 
τούτων παρίστησιν (II 348 K)· 
    ἐὰν ἐπιχώριος 
    ἰατρὸς εἴπῃ ’τρυβλίον τούτῳ δότε 
    πτισάνης ἕωθεν‘, καταφρονοῦμεν εὐθέως· 
    ἂν δὲ πτισάναν καὶ τρυβλίον, θαυμάζομεν. 
    καὶ πάλιν ἐὰν μὲν τευτλίον, παρείδομεν· 
    ἐὰν δὲ σεῦτλον, ἀσμένως ἠκούσαμεν, 
    ὡς οὐ τὸ σεῦτλον ταὐτὸν ὂν τῷ τευτλίῳ.  
ἐκαλοῦντο δ' οἱ μετιόντες τὴν τοιαύτην παιδιὰν παρὰ 
τοῖς Λάκωσι δικηλισταί, ὡς ἄν τις σκευοποιοὺς εἴπῃ 
καὶ μιμητάς. τοῦ δὲ εἴδους τῶν δικηλιστῶν πολλαὶ 
κατὰ τόπους εἰσὶ προσηγορίαι. Σικυώνιοι μὲν γὰρ 
φαλλοφόρους αὐτοὺς καλοῦσιν, ἄλλοι δ' αὐτοκαβδάλους, 
οἳ δὲ φλύακας, ὡς Ἰταλοί, σοφιστὰς δὲ οἱ πολλοί· 
Θηβαῖοι δὲ καὶ τὰ πολλὰ ἰδίως ὀνομάζειν εἰωθότες 
ἐθελοντάς. ὅτι δὲ καινουργοῦσιν κατὰ τὰς φωνὰς οἱ 
Θηβαῖοι Στράττις ἐπιδείκνυσιν ἐν Φοινίσσαις διὰ 
τούτων (I 725 K)· 
    ξυνίετ' οὐδέν, πᾶσα Θηβαίων πόλις, 
    οὐδέν ποτ' ἀλλ' ἢ πρῶτα μὲν τὴν σηπίαν 
    ὀπιτθοτίλαν, ὡς λέγους', ὀνομάζετε· 
    τὸν ἀλεκτρυόνα δ' ὀρτάλιχον, τὸν ἰατρὸν δὲ 
    σάκταν, βέφυραν [δὲ] τὴν γέφυραν, τῦκα δὲ 
    τὰ σῦκα, κωτιλάδας δὲ τὰς χελιδόνας, 
    τὴν ἔνθεσιν δ' ἄκολον, τὸ γελᾶν δὲ κριδδέμεν, 
    νεασπάτωτον δ', ἤν τι νεοκάττυτον ᾖ. 
  Σῆμος δ' ὁ Δήλιος ἐν τῷ περὶ Παιάνων (FHG IV 
496) ’οἱ αὐτοκάβδαλοι, φησί, καλούμενοι ἐστεφανωμένοι 
κιττῷ σχέδην ἐπέραινον ῥήσεις. ὕστερον δὲ ἴαμβοι ὠνο-
μάσθησαν αὐτοί τε καὶ τὰ ποιήματα αὐτῶν. οἱ δὲ ἰθύ-
φαλλοι, φησί, καλούμενοι προσωπεῖα μεθυόντων ἔχουσιν 
καὶ ἐστεφάνωνται, χειρῖδας ἀνθινὰς ἔχοντες· χιτῶσι δὲ  
χρῶνται μεσολεύκοις καὶ περιέζωνται ταραντῖνον κα-
λύπτον αὐτοὺς μέχρι τῶν σφυρῶν. σιγῇ δὲ διὰ τοῦ 
πυλῶνος εἰσελθόντες, ὅταν κατὰ μέσην τὴν ὀρχήστραν 
γένωνται, ἐπιστρέφουσιν εἰς τὸ θέατρον λέγοντες 
(c. pop. 7 B)· 
    ἀνάγετ', εὐρυχωρίαν ποι-
    εῖτε τῷ θεῷ· ἐθέλει γὰρ 
    [ὁ θεὸς] ὀρθὸς ἐσφυδωμένος 
      διὰ μέσου βαδίζειν. 
οἱ δὲ φαλλοφόροι, φησίν, προσωπεῖον μὲν οὐ λαμβά-
νουσιν, προσκόπιον δ' ἐξ ἑρπύλλου περιτιθέμενοι καὶ 
παιδέρωτος ἐπάνω τούτου ἐπιτίθενται στέφανον [τε] 
δασὺν ἴων καὶ κιττοῦ· καυνάκας τε περιβεβλημένοι 
παρέρχονται οἳ μὲν ἐκ παρόδου, οἳ δὲ κατὰ μέσας τὰς 
θύρας, βαίνοντες ἐν ῥυθμῷ καὶ λέγοντες (c. pop. 8 B)· 
    σοί, Βάκχε, τάνδε μοῦσαν ἀγλαίζομεν, 
    ἁπλοῦν ῥυθμὸν χέοντες αἰόλῳ μέλει, 
    καινάν, ἀπαρθένευτον, οὔ τι ταῖς πάρος 
    κεχρημέναν ᾠδαῖσιν, ἀλλ' ἀκήρατον 
    κατάρχομεν τὸν ὕμνον. 
εἶτα προστρέχοντες ἐτώθαζον οὓς [ἂν] προέλοιντο, στά-
δην δὲ ἔπραττον· ὁ δὲ φαλλοφόρος ἰθὺ βαδίζων κατα-
πασθεὶς αἰθάλῳ.‘ 
  ἐπεὶ δ' ἐνταῦθα τοῦ λόγου ἐσμέν, οὐκ ἄξιον  
ἡγοῦμαι παραλιπεῖν τὰ περὶ Ἀμοιβέως τοῦ καθ' ἡμᾶς 
κιθαρῳδοῦ, ’ἀνδρὸς τεχνίτου κατὰ νόμους τοὺς μου-
σικούς.‘ οὗτός ποτε βράδιον ἥκων ἐπὶ τὸ συμπόσιον 
ἡμῶν ὡς ἔμαθεν παρά τινος τῶν οἰκετῶν ἀποδειπνή-
σαντας, ἐβουλεύετο τί χρὴ ποιεῖν, ἕως παρελθὼν ὁ 
Σόφων αὐτῷ μάγειρος (γεγωνότερον δ' ἐφθέγγετο ὡς 
πάντας ἀκούειν) τὰ ἐξ Αὔγης εἶπεν Εὐβούλου (II 170 K)· 
    τί, ὦ πόνηρ', ἕστηκας ἐν πύλαις ἔτι, 
    ἀλλ' οὐ βαδίζεις; τοῖσδε γενναίως πάλαι 
    διεσπάρακται θερμὰ χηνίσκων μέλη, 
    διερράχισται σεμνὰ δελφάκων κρέα, 
    κατηλόηται γαστρὸς οὑν μέσῳ κύκλος, 
    κατῃσίμωται πάντα τἀκροκώλια, 
    νενωγάλισται σεμνὸς ἀλλᾶντος τόμος, 
    παρεντέτρωκται τευθὶς ἐξωπτημένη, 
    παρεκλέλαπται σταμνί' ἐννέ' ἢ δέκα. 
    ὥστ' εἴ τι βούλει τῶν λελειμένων φαγεῖν, 
    ἔπειγ' ἔπειγε, μή ποθ' ὡς λύκος χανὼν 
    καὶ τῶνδ' ἁμαρτὼν ὕστερον συχνῶ δραχμῆς. — 
    πάντ' ἐστὶν ἡμῖν— 
κατὰ τὸν ἥδιστον Ἀντιφάνην, ὃς ἐν τῷ Φιλοθηβαίῳ 
(II 105 K) φησίν— 
      ἥ τε γὰρ συνώνυμος 
    τῆς ἔνδον οὔσης ἔγχελυς Βοιωτία 
    τμηθεῖσα κοίλοις ἐν βυθοῖσι κακκάβης  
    χλιαίνετ', αἴρεθ', ἕψεται, παφλάζεται, 
    προσκάεθ'· ὥστε μηδ' ἂν εἰ χαλκοῦς ἔχων 
    μυκτῆρας εἰσέλθοι τις, ἐξελθεῖν πάλιν 
    εἰκῇ· τοσαύτην ἐξακοντίζει πνοήν. 
    {Β.} λέγεις μάγειρον ζῶντα. {Α.} πλησίον δέ γε 
    ταύτης ἄσιτος ἡμέραν καὶ νύχθ' ὅλην 
    κεστρεὺς λοπισθείς, ... πασθείς, στραφείς, 
    χρωσθείς, ὁμοῦ τι πρὸς τέλος δρόμου περῶν, 
    σίζει κεκραγώς, παῖς δ' ἐφέστηκε ῥανῶν 
    ὄξει, Λίβυς τε καυλὸς ἐξηρασμένος 
    ἀκτῖσι θείαις σιλφίου παραστατεῖ. 
    {Β.} εἶτ' οὐκ ἐπῳδούς φασιν ἰσχύειν τινές· 
    ἐγὼ γὰρ ἤδη τρεῖς ὁρῶ μασωμένους, 
    σοῦ ταῦτα συστρέφοντος. {Α.} ἥ τε σύννομον 
    τῆς κυφονώτου σῶμ' ἔχουσα σηπίας, 
    ξιφηφόροισι χερσὶν ἐξωπλισμένη 
    τευθίς, μεταλλάξασα λευκαυγῆ φύσιν 
    σαρκὸς πυρωτοῖς ἀνθράκων ῥιπίσμασιν, 
    ξανθαῖσιν αὔραις σῶμα πᾶν ἀγάλλεται, 
    δείπνου προφήτην λιμὸν ἐκκαλουμένη. 
    ὥστε γ' εἴσιθι· 
    μὴ μέλλε, χώρει. δεῖ γὰρ ἠριστηκότας 
    πάσχειν, ἐάν τι καὶ παθεῖν ἡμᾶς δέῃ. 
καὶ ὃς πάνυ ἐμμελέστατα ἀπαντήσας αὐτῷ ἀντεφώνησε 
τὰ ἐκ τοῦ Κλεάρχου Κιθαρῳδοῦ τάδε (II 409 K)·  
    γόγγρων τε λευκῶν πᾶσι τοῖς κολλώδεσι 
    βρόχθιζε. τούτοις γὰρ τρέφεται τὸ πνεῦμα καὶ 
    τὸ φωνάριον ἡμῶν περίσαργον γίνεται. 
κρότου δ' ἐπὶ τούτοις γενομένου καὶ πάντων ὁμοθυ-
μαδὸν αὐτὸν καλεσάντων εἰσελθὼν καὶ πιὼν ἀναλα-
βών τε τὴν κιθάραν εἰς τοσοῦτον ἡμᾶς ἧσεν ὡς πάντας 
θαυμάζειν τήν τε κιθάρισιν μετὰ τῆς τέχνης ταχίστην 
οὖσαν καὶ τῆς φωνῆς τὴν ἐμμέλειαν. ἐμοὶ μὲν γὰρ 
οὐδὲν ἐλάττων εἶναι νομίζεται τοῦ παλαιοῦ Ἀμοιβέως, 
ὅν φησιν Ἀριστέας ἐν τῷ περὶ Κιθαρῳδῶν ἐν Ἀθήναις 
κατοικοῦντα καὶ πλησίον τοῦ θεάτρου οἰκοῦντα, εἰ ἐξέλ-
θοι ᾀσόμενος, τάλαντον Ἀττικὸν τῆς ἡμέρας λαμβάνειν. 
  περὶ δὲ μουσικῆς τῶν μὲν τάδε λεγόντων, 
ἄλλων δ' ἄλλα γ' ὁσημέραι, πάντων δ' ἐπαινούντων 
τὴν παιδείαν ταύτην, Μασούριος ὁ πάντα ἄριστος 
καὶ σοφὸς (καὶ γὰρ νόμων ἐξηγητὴς οὐδενὸς δεύτερος 
καὶ περὶ μουσικὴν ἐνδιατρίβων αἰεί· ἅπτεται γὰρ καὶ 
τῶν ὀργάνων) ἔφη· ’ὁ μὲν κωμῳδιοποιὸς Εὔπολις, 
ἄνδρες φίλοι, φησί (I 347 K)· 
    χἠ μουσικὴ πρᾶγμ' ἐστὶ βαθὺ [τι] καὶ καμπύλον, 
αἰεί τε καινὸν ἐξευρίσκει τι τοῖς ἐπινοεῖν δυναμένοις. 
διόπερ καὶ Ἀναξίλας ἐν Ὑακίνθῳ φησίν (II 272 K)· 
    ἡ μουσικὴ δ' ὥσπερ Λιβύη, πρὸς τῶν θεῶν, 
    αἰεί τι καινὸν κατ' ἐνιαυτὸν θηρίον 
    τίκτει.  
μέγας γάρ, ὦ μακάριοι, κατὰ τὸν Θεοφίλου Κιθα-
ρῳδόν (II 474 K), 
    θησαυρός ἐστιν καὶ βέβαιος [ἡ] μουσικὴ 
    ἅπασι τοῖς μαθοῦσι παιδευθεῖσί τε. 
καὶ γὰρ τὰ ἤθη παιδεύει καὶ τοὺς θυμοειδεῖς καὶ τὰς 
γνώμας διαφόρους καταπραύνει. Κλεινίας γοῦν ὁ Πυ-
θαγόρειος, ὡς Χαμαιλέων ὁ Ποντικὸς ἱστορεῖ (fr. 26 Kö), 
καὶ τῷ βίῳ καὶ τοῖς ἤθεσιν διαφέρων, εἴ ποτε συνέ-
βαινεν χαλεπαίνειν αὐτὸν δι' ὀργήν, ἀναλαμβάνων τὴν 
λύραν ἐκιθάριζεν. πρὸς δὲ τοὺς ἐπιζητοῦντας τὴν 
αἰτίαν ἔλεγεν ‘πραύνομαι’. καὶ ὁ Ὁμηρικὸς δὲ Ἀχιλ-
λεὺς τῇ κιθάρᾳ κατεπραύνετο (Ι 186), ἣν αὐτῷ ἐκ τῶν 
Ἠετίωνος λαφύρων μόνην Ὅμηρος χαρίζεται, καταστέλ-
λειν τὸ πυρῶδες αὐτοῦ δυναμένην. μόνος γοῦν ἐν 
Ἰλιάδι ταύτῃ χρῆται τῇ μουσικῇ. ὅτι δὲ καὶ νόσους 
ἰᾶται μουσικὴ Θεόφραστος ἱστόρησεν ἐν τῷ περὶ 
Ἐνθουσιασμοῦ (fr. 87 W), ἰσχιακοὺς φάσκων ἀνόσους 
διατελεῖν, εἰ καταυλήσοι τις τοῦ τόπου τῇ Φρυγιστὶ 
ἁρμονίᾳ. ταύτην δὲ τὴν ἁρμονίαν Φρύγες πρῶτοι εὗρον 
καὶ μετεχειρίσαντο. διὸ καὶ τοὺς παρὰ τοῖς Ἕλλησιν 
αὐλητὰς Φρυγίους καὶ δουλοπρεπεῖς τὰς προσηγορίας 
ἔχειν· οἷός ἐστιν ὁ παρὰ Ἀλκμᾶνι (fr. 112 B4) Σάμβας 
καὶ Ἄδων καὶ Τῆλος, παρὰ δὲ Ἱππώνακτι (fr. 97) Κίων 
καὶ Κώδαλος καὶ Βάβυς, ἐφ' ᾧ καὶ ἡ παροιμία ἐπὶ τῶν 
αἰεὶ πρὸς τὸ χεῖρον αὐλούντων ‘κάκιον [ἢ] Βάβυς αὐλεῖ.’ 
ὁ δ' Ἀριστόξενος (FHG II 287) τὴν εὕρεσιν αὐτῆς  
Ὑάγνιδι τῷ Φρυγὶ ἀνατίθησιν. 
 Ἡρακλείδης δ' 
ὁ Ποντικὸς ἐν τρίτῳ περὶ Μουσικῆς οὐδ' ἁρμονίαν 
φησὶ δεῖν καλεῖσθαι τὴν Φρύγιον, καθάπερ οὐδὲ τὴν 
Λύδιον. ἁρμονίας γὰρ εἶναι τρεῖς· τρία γὰρ καὶ γε-
νέσθαι Ἑλλήνων γένη, Δωριεῖς, Αἰολεῖς, Ἴωνας. οὐ 
μικρᾶς οὖν οὔσης διαφορᾶς ἐν τοῖς τούτων ἤθεσιν, 
Λακεδαιμόνιοι μὲν μάλιστα τῶν ἄλλων Δωριέων τὰ 
πάτρια διαφυλάττουσιν, Θεσσαλοὶ δὲ (οὗτοι γάρ εἰσιν 
〈οἱ〉 τὴν ἀρχὴν τοῦ γένους Αἰολεῦσιν μεταδόντες) πα-
ραπλήσιον αἰεὶ ποιοῦνται τοῦ βίου τὴν ἀγωγήν· Ἰώνων 
δὲ τὸ πολὺ πλῆθος ἠλλοίωται διὰ τὸ συμπεριφέρεσθαι 
τοῖς αἰεὶ δυναστεύουσιν αὐτοῖς τῶν βαρβάρων. τὴν 
οὖν ἀγωγὴν τῆς μελῳδίας ἣν οἱ Δωριεῖς ἐποιοῦντο 
Δώριον ἐκάλουν ἁρμονίαν· ἐκάλουν δὲ καὶ Αἰολίδα 
ἁρμονίαν ἣν Αἰολεῖς ᾖδον· Ἰαστὶ δὲ τὴν τρίτην ἔφα-
σκον ἣν ἤκουον ᾀδόντων τῶν Ἰώνων. ἡ μὲν οὖν Δώ-
ριος ἁρμονία τὸ ἀνδρῶδες ἐμφαίνει καὶ τὸ μεγαλοπρε-
πὲς καὶ οὐ διακεχυμένον οὐδ' ἱλαρόν, ἀλλὰ σκυθρωπὸν 
καὶ σφοδρόν, οὔτε δὲ ποικίλον οὔτε πολύτροπον. τὸ 
δὲ τῶν Αἰολέων ἦθος ἔχει τὸ γαῦρον καὶ ὀγκῶδες, 
ἔτι δὲ ὑπόχαυνον· ὁμολογεῖ δὲ ταῦτα ταῖς ἱπποτρο-
φίαις αὐτῶν καὶ ξενοδοχίαις· οὐ πανοῦργον δέ, ἀλλὰ 
ἐξηρμένον καὶ τεθαρρηκός. διὸ καὶ οἰκεῖόν ἐστ' αὐτοῖς 
ἡ φιλοποσία καὶ τὰ ἐρωτικὰ καὶ πᾶσα ἡ περὶ τὴν 
δίαιταν ἄνεσις. διόπερ ἔχουσι τὸ τῆς ὑποδωρίου κα-
λουμένης ἁρμονίας ἦθος. αὕτη γάρ ἐστι, φησὶν ὁ 
Ἡρακλείδης, ἣν ἐκάλουν Αἰολίδα, ὡς καὶ Λᾶσος ὁ  
Ἑρμιονεὺς ἐν τῷ εἰς τὴν 〈ἐν〉 Ἑρμιόνι Δήμητρα Ὕμνῳ 
λέγων οὕτως (fr. 1 B4)· 
    Δάματρα μέλπω Κόραν τε Κλυμένοι' ἄλοχον, 
    μελιβόαν ὕμνον ἀνάγων, 
    Αἰολίδ' ἅμα βαρύβρομον ἁρμονίαν. 
ταῦτα δ' ᾄδουσιν πάντες ὑποδώρια [τὰ μέλη]. ἐπεὶ οὖν 
τὸ μέλος ἐστὶν ὑποδώριον [τὰ μέλη], εἰκότως Αἰολίδα 
φησὶν εἶναι τὴν ἁρμονίαν ὁ Λᾶσος. καὶ Πρατίνας 
δέ πού φησι (fr. 5 B)· 
      μήτε σύντονον δί-
    ωκε μήτε τὰν ἀνειμέ-
    ναν Ἰαστὶ μοῦσαν, ἀλλὰ 
    τὰν μέσαν νεῶν ἄρουραν 
    αἰόλιζε τῷ μέλει. 
ἐν δὲ τοῖς ἑξῆς σαφέστερόν φησιν· 
      πρέπει τοι 
    πᾶσιν ἀοιδὰ λαβράκταις 
    Αἰολὶς ἁρμονία. 
πρότερον μὲν οὖν, ὡς ἔφην, Αἰολίδα αὐτὴν ἐκάλουν, 
ὕστερον δ' ὑποδώριον, ὥσπερ ἔνιοί φασιν, ἐν τοῖς 
αὐλοῖς τετάχθαι νομίσαντες αὐτὴν ὑπὸ τὴν Δώριον 
ἁρμονίαν. ἐμοὶ δὲ δοκεῖ ὁρῶντας αὐτοὺς τὸν ὄγκον 
καὶ τὸ προσποίημα τῆς καλοκἀγαθίας ἐν τοῖς τῆς ἁρμο-
νίας ἤθεσιν Δώριον μὲν αὐτὴν οὐ νομίζειν, προσεμ- 
φερῆ δέ πως ἐκείνῃ· διόπερ ὑποδώριον ἐκάλεσαν, ὡς 
τὸ προσεμφερὲς τῷ λευκῷ ὑπόλευκον καὶ τὸ μὴ γλυκὺ 
μὲν ἐγγὺς δὲ τούτου λέγομεν ὑπόγλυκυ· οὕτως καὶ 
ὑποδώριον τὸ μὴ πάνυ Δώριον. 
 ἑξῆς ἐπισκεψώ-
μεθα τὸ τῶν Μιλησίων ἦθος, ὃ διαφαίνουσιν οἱ Ἴωνες, 
ἐπὶ ταῖς τῶν σωμάτων εὐεξίαις βρενθυόμενοι καὶ θυ-
μοῦ πλήρεις, δυσκατάλλακτοι, φιλόνεικοι, οὐδὲν φιλάν-
θρωπον οὐδ' ἱλαρὸν ἐνδιδόντες, ἀστοργίαν 〈δὲ〉 καὶ 
σκληρότητα ἐν τοῖς ἤθεσιν ἐμφανίζοντες. διόπερ οὐδὲ 
τὸ τῆς Ἰαστὶ γένος ἁρμονίας οὔτ' ἀνθηρὸν οὔτε ἱλα-
ρόν ἐστιν, ἀλλὰ αὐστηρὸν καὶ σκληρόν, ὄγκον δ' ἔχον 
οὐκ ἀγεννῆ· διὸ καὶ τῇ τραγῳδίᾳ προσφιλὴς ἡ ἁρμο-
νία. τὰ δὲ τῶν νῦν Ἰώνων ἤθη τρυφερώτερα καὶ πολὺ 
παραλλάττον τὸ τῆς ἁρμονίας ἦθος. φασὶ δὲ Πύθερ-
μον τὸν Τήιον ἐν τῷ γένει τῆς ἁρμονίας [αὐτοῦ] τούτῳ 
ποιῆσαι σκολιὰ μέλη, καὶ διὰ τὸ εἶναι τὸν ποιητὴν 
Ἰωνικὸν Ἰαστὶ κληθῆναι τὴν ἁρμονίαν. οὗτός ἐστι 
Πύθερμος οὗ μνημονεύει Ἀνάνιος ἢ Ἱππῶναξ ἐν τοῖς 
Ἰάμβοις 〈..... καὶ〉 ἐν ἄλλῳ οὕτως (Anan. fr. 2 B)· 
    χρυσὸν λέγει Πύθερμος ὡς οὐδὲν τἄλλα. 
λέγει δ' οὕτως ὁ Πύθερμος (scol. 1 B4)· 
    οὐδὲν ἦν ἄρα τἄλλα πλὴν 〈ὁ〉 χρυσός. 
οὐκοῦν καὶ κατὰ τοῦτον τὸν λόγον πιθανόν ἐστι τὸν 
Πύθερμον ἐκεῖθεν ὄντα ποιήσασθαι τὴν ἀγωγὴν τῶν 
μελῶν ἁρμόττουσαν τοῖς ἤθεσι τῶν Ἰώνων. διόπερ 
ὑπολαμβάνω οὐχ ἁρμονίαν εἶναι τὴν Ἰαστί, τρόπον δέ  
τινα θαυμαστὸν σχήματος ἁρμονίας. καταφρονητέον 
οὖν τῶν τὰς μὲν κατ' εἶδος διαφορὰς οὐ δυναμένων 
θεωρεῖν, ἐπακολουθούντων δὲ τῇ τῶν φθόγγων ὀξύ-
τητι καὶ βαρύτητι καὶ τιθεμένων ὑπερμιξολύδιον ἁρμο-
νίαν καὶ πάλιν ὑπὲρ ταύτης ἄλλην. οὐχ ὁρῶ γὰρ οὐδὲ 
τὴν ὑπερφρύγιον ἴδιον ἔχουσαν ἦθος· καίτοι τινές 
φασιν ἄλλην ἐξευρηκέναι καινὴν ἁρμονίαν ὑποφρύγιον. 
δεῖ δὲ τὴν ἁρμονίαν εἶδος ἔχειν ἤθους ἢ πάθους, καθ-
άπερ ἡ Λοκριστί· ταύτῃ γὰρ ἔνιοι τῶν γενομένων 
κατὰ Σιμωνίδην καὶ Πίνδαρον ἐχρήσαντό ποτε, καὶ 
πάλιν κατεφρονήθη. 
 τρεῖς οὖν αὗται, καθάπερ ἐξ 
ἀρχῆς εἴπομεν εἶναι ἁρμονίας, ὅσα καὶ τὰ ἔθνη. τὴν 
δὲ Φρυγιστὶ καὶ τὴν Λυδιστὶ παρὰ τῶν βαρβάρων 
οὔσας γνωσθῆναι τοῖς Ἕλλησιν ἀπὸ τῶν σὺν Πέλοπι 
κατελθόντων εἰς τὴν Πελοπόννησον Φρυγῶν καὶ Λυδῶν. 
Λυδοὶ μὲν γὰρ αὐτῷ συνηκολούθησαν διὰ τὸ τὴν Σί-
πυλον εἶναι τῆς Λυδίας· Φρύγες δὲ οὐχ ὅτι ὁμοτέρ-
μονες τοῖς Λυδοῖς εἰσιν, ἀλλ' ὅτι καὶ αὐτῶν ἦρχεν ὁ 
Τάνταλος. ἴδοις δ' ἂν καὶ τῆς Πελοποννήσου παντα-
χοῦ, μάλιστα δὲ ἐν Λακεδαίμονι χώματα μεγάλα, ἃ 
καλοῦσι τάφους τῶν μετὰ Πέλοπος Φρυγῶν. μαθεῖν 
οὖν τὰς ἁρμονίας ταύτας τοὺς Ἕλληνας παρὰ τούτων. 
διὸ καὶ Τελέστης ὁ Σελινούντιός φησιν (fr. 5 B4)· 
    πρῶτοι παρὰ κρατῆρας Ἑλλήνων ἐν αὐλοῖς 
    συνοπαδοὶ Πέλοπος Ματρὸς ὀρείας 
    Φρύγιον ἄεισαν νόμον·  
    τοῖς δ' ὀξύφωνοι πηκτίδων ψαλμοὶ κρέκον 
    Λύδιον ὕμνον.‘ 
  ’οὐ παραληπτέον δὲ τὴν μουσικήν,‘ φησὶν Πο-
λύβιος ὁ Μεγαλοπολίτης (IV 20), ’ὡς Ἔφορος ἱστορεῖ 
(FHG I 234), ἐπὶ ἀπάτῃ καὶ γοητείᾳ παρεισῆχθαι τοῖς 
ἀνθρώποις, οὐδὲ τοὺς παλαιοὺς Κρητῶν καὶ Λακεδαι-
μονίων αὐλὸν καὶ ῥυθμὸν εἰς τὸν πόλεμον ἀντὶ σάλ-
πιγγος εἰκῇ νομιστέον εἰσαγαγεῖν, οὐδὲ τοὺς πρώτους 
Ἀρκάδων εἰς τὴν ὅλην πολιτείαν τὴν μουσικὴν παρα-
λαβεῖν, ὥστε μὴ μόνον [ἐν] παισὶν ἀλλὰ καὶ [ἐν] νεα-
νίσκοις γενομένοις ἕως λʹ ἐτῶν κατ' ἀνάγκην σύντροφον 
ποιεῖν αὐτήν, τἄλλα τοῖς βίοις ὄντας αὐστηροτάτους. 
παρὰ γοῦν μόνοις Ἀρκάσιν οἱ παῖδες ἐκ νηπίων ᾄδειν 
ἐθίζονται κατὰ νόμον τοὺς ὕμνους καὶ παιᾶνας, οἷς ἕκα-
στοι κατὰ τὰ πάτρια τοὺς ἐπιχωρίους ἥρωας καὶ θεοὺς 
ὑμνοῦσι. μετὰ δὲ ταῦτα τοὺς Τιμοθέου καὶ Φιλοξένου 
νόμους μανθάνοντες χορεύουσι κατ' ἐνιαυτὸν τοῖς Διο-
νυσιακοῖς αὐληταῖς ἐν τοῖς θεάτροις, οἱ μὲν [οὖν] παῖ-
δες τοὺς παιδικοὺς ἀγῶνας, οἱ δὲ νεανίσκοι τοὺς τῶν 
ἀνδρῶν. καὶ παρ' ὅλον δὲ τὸν βίον ἐν ταῖς συνουσίαις 
ταῖς κοιναῖς οὐχ 〈οὕτω ποιοῦνται τὰς ἀγωγὰς〉 διὰ τῶν 
ἐπεισάκτων ἀκροαμάτων ὡς δι' αὑτῶν, ἀνὰ μέρος ᾄδειν 
ἀλλήλοις προστάττοντες. καὶ τῶν μὲν ἄλλων μαθημά-
των ἀρνηθῆναί τι μὴ εἰδέναι οὐδενὶ αὐτῶν αἰσχρόν  
ἐστιν, τὸ δὲ ᾄδειν ἀποτρίβεσθαι αἰσχρὸν παρ' αὐτοῖς 
νομίζεται. καὶ μὴν ἐμβατήρια μετ' αὐλοῦ καὶ τάξεως 
ἀσκοῦντες, ἔτι δὲ ὀρχήσεις ἐκπονοῦντες μετὰ κοινῆς 
ἐπιστροφῆς καὶ δαπάνης κατ' ἐνιαυτὸν ἐν τοῖς θεάτροις 
ἐπιδείκνυνται. ταῦτ' οὖν αὐτοὺς εἴθισαν οἱ παλαιοὶ 
οὐ τρυφῆς καὶ περιουσίας χάριν, ἀλλὰ θεωροῦντες τὴν 
ἑκάστου κατὰ τὸν βίον σκληρότητα καὶ τὴν τῶν ἠθῶν 
αὐστηρίαν, ἥτις αὐτοῖς παρέπεται διὰ τὴν τοῦ περι-
έχοντος ψυχρότητα καὶ στυγνότητα τὴν κατὰ 〈τὸ〉 
πλεῖστον ἐν τοῖς τόποις ὑπάρχουσαν, οἷς καὶ συνεξο-
μοιοῦσθαι πεφύκαμεν πάντες ἄνθρωποι· διὸ καὶ κατὰ 
τὰς ἐθνικὰς διαστάσεις πλεῖστον ἀλλήλων διαφέρομεν 
ἤθεσι καὶ μορφαῖς καὶ χρώμασιν. πρὸς δὲ τούτοις 
συνόδους κοινὰς καὶ θυσίας ἀνδράσι καὶ γυναιξὶ κατεί-
θισαν, ἔτι δὲ χοροὺς παρθένων ὁμοῦ καὶ παίδων, σπεύ-
δοντες τὸ τῆς φύσεως ἀτέραμνον διὰ τῆς τῶν ἐθισμῶν 
κατασκευῆς ἐξημεροῦν καὶ πραύνειν. ὧν Κυναιθεῖς 
ὀλιγωρήσαντες εἰς τέλος, καίτοι σκληρότατον παρὰ πολὺ 
τῆς Ἀρκαδίας ὁμοῦ τῷ τόπῳ καὶ τὸν ἀέρα ἔχοντες, 
πρὸς [μὲν] αὐτὰς τὰς ἐν ἀλλήλοις παρατριβὰς καὶ φι-
λοτιμίας ὁρμήσαντες τέλος ἀπεθηριώθησαν οὕτως ὡς 
μέγιστα ἀσεβήματα παρὰ μόνοις αὐτοῖς γίνεσθαι. καθ' 
οὓς δὲ καιροὺς τὴν μεγάλην σφαγὴν ἐποιήσαντο, εἰς 
ἅς ποτε πόλεις Ἀρκαδικὰς κατὰ τὴν δίοδον εἰσῆλθον, 
οἱ μὲν ἄλλοι παραχρῆμα πάντες αὐτοὺς ἐξεκήρυξαν, 
Μαντινεῖς δὲ καὶ μετὰ τὴν ἀπαλλαγὴν αὐτῶν καθαρ- 
μὸν τῆς πόλεως ἐποιήσαντο σφάγια περιαγαγόντες κύ-
κλῳ τῆς χώρας ἁπάσης. 
  Ἀγίας δ' ὁ μουσικὸς ἔφη (FHG IV 293) τὸν 
στύρακα τὸν ἐν ταῖς ὀρχήστραις θυμιώμενον τοῖς Διο-
νυσίοις φρύγιον ποιεῖν ὀδμὴν τοῖς αἰσθανομένοις. 
    τὸ δ' ἀρχαῖον ἡ μουσικὴ ἐπ' ἀνδρείαν προτροπὴ 
ἦν. Ἀλκαῖος γοῦν ὁ ποιητής, εἴ τις καὶ ἄλλος μου-
σικώτατος γενόμενος, πρότερα τῶν κατὰ ποιητικὴν τὰ 
κατὰ τὴν ἀνδρείαν τίθεται, μᾶλλον τοῦ δέοντος πολε-
μικὸς γενόμενος. διὸ καὶ ἐπὶ τοῖς τοιούτοις σεμνυνό-
μενός φησιν (fr. 15 B4)· 
    μαρμαίρει δὲ μέγας δόμος χαλκῷ· πᾶσα δ' Ἄρῃ κε-
      κόσμηται στέγη 
    λαμπραῖσιν κυνίαισι, κὰτ τᾶν λευκοὶ καθύπερθεν 
      ἵππιοι λόφοι 
    νεύουσιν, κεφαλαῖσιν ἀνδρῶν ἀγάλματα· χάλκιαι δὲ 
      πασσάλοις 
    κρυπτοῖσιν περικείμεναι λαμπραὶ κναμίδες, ἄρκος 
      ἰσχυρῶ βέλευς· 
    θόρρακές τε νέω λίνω, κόιλαι τε κατ' ἀσπίδες βε-
      βλημέναι. 
    πὰρ δὲ Χαλκιδικαὶ σπάθαι, πὰρ δὲ ζώματα πολλὰ 
      καὶ κυπαττίδες. 
    τῶν οὐκ ἔστι λαθέσθ', ἐπειδὴ πρώτισθ' ὑπὸ ἔργον 
      ἕσταμεν τόδε. 
καίτοι μᾶλλον ἴσως ἥρμοττε τὴν οἰκίαν πλήρη εἶναι 
μουσικῶν ὀργάνων. ἀλλ' οἱ παλαιοὶ τὴν ἀνδρείαν ὑπε- 
λάμβανον εἶναι μεγίστην τῶν πολιτικῶν ἀρετῶν, καὶ 
ταύτῃ τὰ πολλὰ προσνέμειν ... οὐ τοῖς ἄλλοις. Ἀρχί-
λοχος γοῦν ἀγαθὸς ὢν ποιητὴς πρῶτον ἐκαυχήσατο 
τῷ δύνασθαι μετέχειν τῶν πολιτικῶν ἀγώνων, δεύτερον 
δὲ ἐμνήσθη τῶν περὶ τὴν ποιητικὴν ὑπαρχόντων αὐτῷ, 
λέγων (fr. 1 B)· 
    εἰμὶ δ' ἐγὼ θεράπων μὲν Ἐνυαλίοιο ἄνακτος, 
    καὶ Μουσέων ἐρατὸν δῶρον ἐπιστάμενος. 
ὁμοίως δὲ καὶ Αἰσχύλος τηλικαύτην δόξαν ἔχων διὰ 
τὴν ποιητικὴν οὐδὲν ἧττον ἐπὶ τοῦ τάφου ἐπιγραφῆναι 
ἠξίωσεν μᾶλλον τὴν ἀνδρείαν, ποιήσας (fr. 4 B)· 
    ἀλκὴν δ' εὐδόκιμον Μαραθώνιον ἄλσος ἂν εἴποι 
    καὶ βαθυχαῖταί κεν Μῆδοι ἐπιστάμενοι. 
  διόπερ καὶ οἱ ἀνδρειότατοι Λακεδαιμόνιοι μετ' 
αὐλῶν στρατεύονται, Κρῆτες δὲ μετὰ λύρας, μετὰ δὲ 
συρίγγων καὶ αὐλῶν Λυδοί, ὡς Ἡρόδοτος ἱστορεῖ 
(I 17). πολλοὶ δὲ καὶ τῶν βαρβάρων τὰς ἐπικηρυκείας 
ποιοῦνται μετ' αὐλῶν καὶ κιθάρας, καταπραύνοντες 
τῶν ἐναντίων τὰς ψυχάς. Θεόπομπος δ' ἐν τεσσα-
ρακοστῇ ἕκτῃ τῶν Ἱστοριῶν (FHG I 319) ‘Γέται, φησί, 
κιθάρας ἔχοντες καὶ κιθαρίζοντες τὰς ἐπικηρυκείας 
ποιοῦνται.’ ὅθεν ἔοικεν καὶ Ὅμηρος διατηρῶν τὴν 
ἀρχαίαν τῶν Ἑλλήνων κατάστασιν λέγειν (θ 99 et  ρ 271)· 
    φόρμιγγός θ', ἣν δαιτὶ θεοὶ ποίησαν ἑταίρην, 
ὡς καὶ τοῖς εὐωχουμένοις χρησίμης οὔσης τῆς τέχνης. 
ἦν δ' ὡς ἔοικε τοῦτο νενομισμένον, πρῶτον μὲν ὅπως  
ἕκαστος τῶν εἰς μέθην καὶ πλήρωσιν ὡρμημένων ἰατρὸν 
λαμβάνῃ τῆς ὕβρεως καὶ τῆς ἀκοσμίας τὴν μουσικήν, 
εἶθ' ὅτι τὴν αὐθάδειαν πραύνει· περιαιρουμένη γὰρ 
τὴν στυγνότητα ποιεῖ πρᾳότητα καὶ χαρὰν ἐλευθέριον, 
ὅθεν καὶ Ὅμηρος εἰσήγαγε τοὺς θεοὺς χρωμένους ἐν 
τοῖς πρώτοις τῆς Ἰλιάδος τῇ μουσικῇ. μετὰ γὰρ τὴν 
περὶ τὸν Ἀχιλλέα φιλοτιμίαν διετέλουν [γὰρ] ἀκροώ-
μενοι (Α 603) 
    φόρμιγγος περικαλλέος, ἣν ἔχ' Ἀπόλλων, 
    Μουσάων 〈θ'〉, αἳ ἄειδον ἀμειβόμεναι ὀπὶ καλῇ. 
παύσασθαι γὰρ ἔδει τὰ νείκη καὶ τὴν στάσιν, καθάπερ 
ἐλέγομεν. ἐοίκασιν οὖν οἱ πολλοὶ τὴν ἐπιστήμην ἀπο-
διδόναι ταῖς συνουσίαις ἐπανορθώσεως χάριν καὶ ὠφε-
λείας· ἀλλὰ μὴν οἱ ἀρχαῖοι καὶ περιέλαβον ἔθεσι καὶ 
νόμοις τοὺς τῶν θεῶν ὕμνους ᾄδειν ἅπαντας ἐν ταῖς 
ἑστιάσεσιν, ὅπως καὶ διὰ τούτων τηρῆται τὸ καλὸν καὶ 
σωφρονικὸν ἡμῶν. ἐναρμονίων γὰρ ὄντων τῶν ᾀσμά-
των προσγινόμενος ὁ τῶν θεῶν λόγος ἀποσεμνύνει 
τὸν ἑκάστων τρόπον. Φιλόχορος δέ φησιν (FHG I 387) 
ὡς οἱ παλαιοὶ [σπένδοντες] οὐκ αἰεὶ διθυραμβοῦσιν, 
ἀλλ' ὅταν σπένδωσι, τὸν μὲν Διόνυσον ἐν οἴνῳ καὶ 
μέθῃ, τὸν δ' Ἀπόλλωνα μεθ' ἡσυχίας καὶ τάξεως μέλ-
ποντες. Ἀρχίλοχος γοῦν φησιν (fr. 77 B4)· 
    ὡς Διωνύσοι' ἄνακτος καλὸν ἐξάρξαι μέλος 
    οἶδα διθύραμβον, οἴνῳ συγκεραυνωθεὶς φρένας. 
καὶ Ἐπίχαρμος δ' ἐν Φιλοκτήτῃ ἔφη (p. 254 L)· 
    οὐκ ἔστι διθύραμβος, ὅκχ' ὕδωρ πίῃς.  
ὅτι μὲν οὖν οὐχ ἡδονῆς χάριν ἐπιπολαίου καὶ δημο-
τικῆς ἡ μουσικὴ προῆλθεν κατ' ἀρχὰς εἰς τὰς ἑστιάσεις, 
ὥσπερ ἔνιοι νομίζουσιν, φανερὸν ἐκ τῶν εἰρημένων. 
Λακεδαιμόνιοι δ' ὅτι μὲν ἐμάνθανον τὴν μουσικὴν οὐδὲ 
λέγουσιν· ὅτι δὲ κρίνειν δύνανται καλῶς τὴν τέχνην 
ὁμολογεῖται παρ' αὐτῶν, καί φασιν τρὶς ἤδη σεσωκέναι 
διαφθειρομένην αὐτήν. 
 καὶ πρὸς γυμνασίαν δὲ 
καὶ ὀξύτητα διανοίας συμβάλλεται ἡ μουσική· διὸ καὶ 
τῶν Ἑλλήνων ἕκαστοι καὶ τῶν βαρβάρων οἱ γινωσκό-
μενοι τυγχάνουσιν χρώμενοι. οὐ κακῶς δ' ἔλεγον οἱ 
περὶ Δάμωνα τὸν Ἀθηναῖον ὅτι καὶ τὰς ᾠδὰς καὶ 
τὰς ὀρχήσεις ἀνάγκη γίνεσθαι κινουμένης πως τῆς 
ψυχῆς· καὶ αἱ μὲν ἐλευθέριοι καὶ καλαὶ ποιοῦσι τοι-
αύτας, αἱ δ' ἐναντίαι τὰς ἐναντίας. ὅθεν καὶ τὸ Κλεο-
σθένους τοῦ Σικυωνίων τυράννου χαρίεν καὶ σημεῖον 
διανοίας πεπαιδευμένης. ἰδὼν γάρ, ὥς φασι (Herod. 6, 129), 
φορτικῶς ὀρχησάμενον ἕνα τῶν τῆς θυγατρὸς μνηστή-
ρων (Ἱπποκλείδης δ' ἦν ὁ Ἀθηναῖος) ἀπωρχῆσθαι τὸν 
γάμον αὐτὸν ἔφησεν, νομίζων ὡς ἔοικεν καὶ τὴν ψυχὴν 
τἀνδρὸς εἶναι τοιαύτην. καὶ γὰρ ἐν ὀρχήσει καὶ πορείᾳ 
καλὸν μὲν εὐσχημοσύνη καὶ κόσμος, αἰσχρὸν δὲ ἀταξία 
καὶ τὸ φορτικόν. διὰ τοῦτο γὰρ καὶ ἐξ ἀρχῆς συν-
έταττον οἱ ποιηταὶ τοῖς ἐλευθέροις τὰς ὀρχήσεις καὶ 
ἐχρῶντο τοῖς σχήμασι σημείοις μόνον τῶν ᾀδομένων, 
τηροῦντες αἰεὶ τὸ εὐγενὲς καὶ ἀνδρῶδες ἐπ' αὐτῶν, ὅθεν 
καὶ ὑπορχήματα τὰ τοιαῦτα προσηγόρευον. εἰ δέ τις 
ἀμέτρως διαθείη τὴν σχηματοποιίαν καὶ ταῖς ᾠδαῖς  
ἐπιτυγχάνων μηδὲν λέγοι κατὰ τὴν ὄρχησιν, οὗτος δ' 
ἦν ἀδόκιμος. διὸ καὶ Ἀριστοφάνης ἢ Πλάτων ἐν ταῖς 
Σκευαῖς, ὡς Χαμαιλέων φησίν (fr. 28 K), εἴρηκεν οὕτως 
(I 636 K)· 
    ὥστ' εἴ τις ὀρχοῖτ' εὖ, θέαμ' ἦν· νῦν δὲ δρῶσιν 
      οὐθέν, 
    ἀλλ' ὥσπερ ἀπόπληκτοι στάδην ἑστῶτες ὠρύονται. 
ἦν γὰρ τὸ τῆς ὀρχήσεως γένος τῆς ἐν τοῖς χοροῖς 
εὔσχημον τότε καὶ μεγαλοπρεπὲς καὶ ὡσανεὶ τὰς ἐν 
τοῖς ὅπλοις κινήσεις ἀπομιμούμενον. ὅθεν καὶ Σωκρά-
της ἐν τοῖς ποιήμασιν τοὺς κάλλιστα χορεύοντας ἀρί-
στους φησὶν εἶναι τὰ πολέμια λέγων οὕτως (II 287 B4)· 
    οἳ δὲ χοροῖς κάλλιστα θεοὺς τιμῶσιν, ἄριστοι 
      ἐν πολέμῳ. 
σχεδὸν γὰρ ὥσπερ ἐξοπλισία τις ἦν ἡ χορεία καὶ ἐπί-
δειξις οὐ μόνον τῆς λοιπῆς εὐταξίας, ἀλλὰ καὶ τῆς τῶν 
σωμάτων ἐπιμελείας. 
  Ἀμφίων δ' ὁ Θεσπιεὺς ἐν δευτέρῳ περὶ τοῦ 
ἐν Ἑλικῶνι Μουσείου ἄγεσθαί φησιν ἐν Ἑλικῶνι παί-
δων ὀρχήσεις μετὰ σπουδῆς, παρατιθέμενος ἀρχαῖον 
Ἐπίγραμμα τόδε· 
    ἀμφότερ', ὠρχεύμην τε καὶ ἐν Μώσαις ἐδίδασκον 
    ἄνδρας· ὁ δ' αὐλητὰς ἦν Ἄνακος Φιαλεύς. 
    εἰμὶ δὲ Βακχιάδας Σικυώνιος. ἦ ῥα θεοῖσι 
    ταῖς Σικυῶνι καλὸν τοῦτ' ἀπέκειτο γέρας. 
οὐ κακῶς δὲ καὶ Καφισίας ὁ αὐλητής, ἐπιβαλλομένου  
τινὸς τῶν μαθητῶν αὐλεῖν μέγα καὶ τοῦτο μελετῶντος, 
πατάξας εἶπεν οὐκ ἐν τῷ μεγάλῳ τὸ εὖ κείμενον εἶναι, 
ἀλλὰ ἐν τῷ εὖ τὸ μέγα. ἐστὶ δὲ καὶ τὰ τῶν ἀρχαίων 
δημιουργῶν ἀγάλματα τῆς παλαιᾶς ὀρχήσεως λείψανα· 
διὸ καὶ συνέστη τὰ κατὰ τὴν χειρονομίαν ἐπιμελεστέ-
ρως διὰ ταύτην τὴν αἰτίαν. ἐζήτουν γὰρ κἀν ταύτῃ 
κινήσεις καλὰς καὶ ἐλευθερίους, ἐν τῷ εὖ τὸ μέγα 
περιλαμβάνοντες· καὶ τὰ σχήματα μετέφερον ἐντεῦθεν 
εἰς τοὺς χορούς, ἐκ δὲ τῶν χορῶν εἰς τὰς παλαίστρας. 
καὶ γὰρ ἐν τῇ μουσικῇ κἀν τῇ τῶν σωμάτων ἐπιμελείᾳ 
περιεποιοῦντο τὴν ἀνδρείαν καὶ πρὸς τὰς ἐν τοῖς ὅπλοις 
κινήσεις ἐγυμνάζοντο μετὰ τῆς ᾠδῆς· ὅθεν ἐκινήθησαν 
αἱ καλούμεναι πυρρίχαι καὶ πᾶς ὁ τοιοῦτος τρόπος 
τῆς ὀρχήσεως· [αἱ] πολλαὶ γὰρ αἱ ὀνομασίαι αὐτῶν, 
ὡς παρὰ Κρησὶν ὀρσίτης καὶ ἐπικρήδιος. τὴν δ' ἀπό-
κινον καλουμένην ὄρχησιν, ἧς μνημονεύει Κρατῖνος 
ἐν Νεμέσει (I 51 K) καὶ Κηφισόδωρος ἐν Ἀμαζόσιν 
(ib. 800) Ἀριστοφάνης τ' ἐν Κενταύρῳ (ib. 463) καὶ 
ἄλλοι πλείονες, ὕστερον μακτρισμὸν ὠνόμασαν· ἣν καὶ 
πολλαὶ γυναῖκες ὠρχοῦντο, ἃς καὶ μακτιστρίας ὀνομα-
ζομένας οἶδα. 
 τὰ δὲ στασιμώτερα καὶ πυκνότερα 
καὶ τὴν ὄρχησιν ἁπλουστέραν ἔχοντα καλεῖται δάκτυλοι, 
ἰαμβική, Μολοσσικὴ ἐμμέλεια, κόρδαξ, σίκιννις, Περσική, 
Φρύγιος νιβατισμός, Θρᾴκιος κολαβρισμός, τελεσιάς·  
Μακεδονικὴ δ' ἐστὶν αὕτη ὄρχησις, ᾗ χρησάμενοι οἱ 
περὶ Πτολεμαῖον Ἀλέξανδρον τὸν Φιλίππου ἀδελφὸν 
ἀνεῖλον, ὡς ἱστορεῖ Μαρσύας ἐν τρίτῳ Μακεδονικῶν 
(scr. hist. Al. M. p. 44). μανιώδεις δ' εἰσὶν ὀρχήσεις κερνο-
φόρος καὶ μογγὰς καὶ θερμαυστρίς. ἦν δὲ καὶ παρὰ 
τοῖς ἰδιώταις ἡ καλουμένη ἄνθεμα. ταύτην δὲ ὠρχοῦντο 
μετὰ λέξεως τοιαύτης μιμούμενοι καὶ λέγοντες (carm. 
pop. 19 B4)· 
    ποῦ μοι τὰ ῥόδα, ποῦ μοι τὰ ἴα, ποῦ μοι τὰ καλὰ 
    σέλινα; 
    ταδὶ τὰ ῥόδα, ταδὶ τὰ ἴα, ταδὶ τὰ καλὰ σέλινα. 
παρὰ δὲ Συρακοσίοις καὶ Χιτωνέας Ἀρτέμιδος ὄρχησίς 
τίς ἐστιν ἴδιος καὶ αὔλησις. ἦν δέ τις καὶ Ἰωνικὴ 
ὄρχησις παροίνιος. καὶ τὴν ἀγγελικὴν δὲ πάροινον 
ἠκρίβουν ὄρχησιν. καλεῖται δέ τις καὶ ἄλλη ὄρχησις 
κόσμου ἐκπύρωσις, ἧς μνημονεύει Μένιππος ὁ κυνι-
κὸς ἐν τῷ Συμποσίῳ. καὶ γελοῖαι δ' εἰσὶν ὀρχήσεις 
ἴγδις καὶ μακτρισμὸς ἀπόκινός τε καὶ σοβάς, ἔτι δὲ 
μορφασμὸς καὶ γλαὺξ καὶ λέων ἀλφίτων τε ἔκχυσις 
καὶ χρεῶν ἀποκοπὴ καὶ στοιχεῖα καὶ πυρρίχη. μετ' 
αὐλῶν δ' ὠρχοῦντο τὴν τοῦ κελευστοῦ καὶ τὴν καλου-
μένην πινακίδα. σχήματα δέ ἐστιν ὀρχήσεως ξιφισμός, 
καλαθίσκος, καλλαβίδες, σκώψ, σκώπευμα. ἦν δὲ ὁ  
σκὼψ τῶν ἀποσκοπούντων τι σχῆμα ἄκραν τὴν χεῖρα 
ὑπὲρ τοῦ μετώπου κεκυρτωκότων. μνημονεύει Αἰσχύ-
λος ἐν Θεωροῖς (fr. 79 N)· 
    καὶ μὴν παλαιῶν τῶνδέ σοι σκωπευμάτων. 
καλλαβίδων δ' Εὔπολις ἐν Κόλαξιν (I 304 K)· 
    καλλαβίδας δὲ βαίνει, 
    σησαμίδας δὲ χέζει. 
θερμαυστρίς, ἑκατερίδες, σκοπός, χεὶρ καταπρηνής, χεὶρ 
σιμή, διποδισμός, ξύλου παράληψις, ἐπαγκωνισμός, κα-
λαθίσκος, στρόβιλος. καὶ τελεσιὰς δ' ἐστὶν ὄρχησις 
καλουμένη· στρατιωτικὴ δ' ἐστὶν αὕτη ἀπό τινος ἀνδρὸς 
Τελεσίου λαβοῦσα τοὔνομα, μεθ' ὅπλων τὸ πρῶτον 
αὐτὴν ἐκείνου ὀρχησαμένου, ὥς φησιν Ἱππαγόρας ἐν 
τῷ πρώτῳ περὶ τῆς Καρχηδονίων Πολιτείας (FHG IV 430). 
  καλεῖται δ' ἡ μὲν σατυρικὴ ὄρχησις, ὥς φησιν 
Ἀριστοκλῆς ἐν πρώτῳ περὶ Χορῶν (ib. 331), σίκιννις 
καὶ οἱ σάτυροι σικιννισταί. τινὲς δέ φασιν Σίκιννόν τινα 
βάρβαρον εὑρετὴν αὐτῆς γενέσθαι, ἄλλοι δὲ Κρῆτα λέ-
γουσι τὸ γένος εἶναι τὸν Σίκιννον. ὀρχησταὶ δ' οἱ Κρῆ-
τες, ὥς φησιν Ἀριστόξενος (ib. II 284). Σκάμων δ' ἐν 
πρώτῳ περὶ Εὑρημάτων (ib. IV 489) σίκιννιν αὐτὴν εἰρῆ-
σθαι ἀπὸ τοῦ σείεσθαι, καὶ πρῶτον ὀρχήσασθαι τὴν 
σίκιννιν Θέρσιππον. προτέρα δ' εὕρηται ἡ περὶ τοὺς 
πόδας κίνησις τῆς διὰ τῶν χειρῶν. οἱ γὰρ παλαιοὶ τοὺς 
πόδας μᾶλλον ἐγυμνάζοντο ἐν τοῖς ἀγῶσι καὶ τοῖς κυνη-
γεσίοις. οἱ δὲ Κρῆτες κυνηγετικοί, διὸ καὶ ποδώκεις.  
εἰσὶ δέ τινες οἵ φασι τὴν σίκιννιν ποιητικῶς ὠνομά-
σθαι ἀπὸ τῆς κινήσεως, ἣν καὶ οἱ σάτυροι ὀρχοῦνται 
ταχυτάτην οὖσαν. οὐ γὰρ ἔχει ἦθος αὕτη ἡ ὄρχησις, 
διὸ οὐδὲ βραδύνει. συνέστηκεν δὲ καὶ σατυρικὴ πᾶσα 
ποίησις τὸ παλαιὸν ἐκ χορῶν, ὡς καὶ ἡ τότε τραγῳδία· 
διόπερ οὐδὲ ὑποκριτὰς εἶχον. τρεῖς δ' εἰσὶ τῆς σκη-
νικῆς ποιήσεως ὀρχήσεις, τραγική, κωμική, σατυρική. 
ὁμοίως δὲ καὶ τῆς λυρικῆς ποιήσεως τρεῖς, πυρρίχη, 
γυμνοπαιδική, ὑπορχηματική. καὶ ἐστὶν ὁμοία ἡ μὲν 
πυρρίχη τῇ σατυρικῇ· ἀμφότεραι γὰρ διὰ τάχους. πο-
λεμικὴ δὲ δοκεῖ εἶναι ἡ πυρρίχη· ἔνοπλοι γὰρ αὐτὴν 
παῖδες ὀρχοῦνται. τάχους δὲ δεῖ τῷ πολέμῳ εἰς τὸ 
διώκειν καὶ εἰς τὸ ἡττωμένους ‘φεύγειν μηδὲ μένειν μηδ' 
αἰδεῖσθαι κακοὺς εἶναι’ (orac. Herod. I 55). ἡ δὲ γυμνοπαι-
δικὴ παρεμφερής ἐστι τῇ τραγικῇ ὀρχήσει, ἥτις ἐμμέλεια 
καλεῖται· ἐν ἑκατέρᾳ δὲ ὁρᾶται τὸ βαρὺ καὶ σεμνόν. ἡ 
δ' ὑπορχηματικὴ τῇ κωμικῇ οἰκειοῦται, ἥτις καλεῖται 
κόρδαξ· παιγνιώδεις δ' εἰσὶν ἀμφότεραι. 
 Ἀριστό-
ξενος δέ φησι (FHG II 284) τὴν πυρρίχην ἀπὸ Πυρρί-
χου Λάκωνος τὸ γένος τὴν προσηγορίαν λαβεῖν· Λα-
κωνικὸν δ' εἶναι μέχρι καὶ νῦν ὄνομα τὸν Πύρριχον. 
ἐμφανίζει δ' ἡ ὄρχησις πολεμικὴ οὖσα ὡς Λακεδαιμο-
νίων τὸ εὕρημα. πολεμικοὶ δ' εἰσὶν οἱ Λάκωνες, ὧν 
καὶ οἱ υἱοὶ τὰ ἐμβατήρια μέλη ἀναλαμβάνουσιν, ἅπερ 
καὶ ἐνόπλια καλεῖται. καὶ αὐτοὶ δ' οἱ Λάκωνες ἐν τοῖς 
πολέμοις τὰ Τυρταίου ποιήματα ἀπομνημονεύοντες  
ἔρρυθμον κίνησιν ποιοῦνται. Φιλόχορος δέ φησιν 
(FHG I 393) κρατήσαντας Λακεδαιμονίους Μεσσηνίων διὰ 
τὴν Τυρταίου στρατηγίαν ἐν ταῖς στρατείαις ἔθος ποι-
ήσασθαι, ἂν δειπνοποιήσωνται καὶ παιωνίσωσιν, ᾄδειν 
καθ' ἕνα 〈τὰ〉 Τυρταίου· κρίνειν δὲ τὸν πολέμαρχον καὶ 
ἆθλον διδόναι τῷ νικῶντι κρέας. ἡ δὲ πυρρίχη παρὰ 
μὲν τοῖς ἄλλοις Ἕλλησιν οὐκ ἔτι παραμένει· ἐκλιπούσης 
δὲ αὐτῆς συμβέβηκε καὶ τοὺς πολέμους καταλυθῆναι. 
παρὰ μόνοις δὲ Λακεδαιμονίοις διαμένει προγύμνασμα 
οὖσα τοῦ πολέμου· ἐκμανθάνουσί τε πάντες ἐν τῇ 
Σπάρτῃ ἀπὸ πέντε ἐτῶν πυρριχίζειν. ἡ δὲ καθ' ἡμᾶς 
πυρρίχη Διονυσιακή τις εἶναι δοκεῖ, ἐπιεικεστέρα οὖσα 
τῆς ἀρχαίας. ἔχουσι γὰρ οἱ ὀρχούμενοι θύρσους ἀντὶ 
δοράτων, προίενται δὲ ἐπ' ἀλλήλους καὶ νάρθηκας καὶ 
λαμπάδας φέρουσιν ὀρχοῦνταί τε τὰ περὶ τὸν Διόνυ-
σον καὶ [τὰ περὶ] τοὺς Ἰνδοὺς ἔτι τε τὰ περὶ τὸν 
Πενθέα. τακτέον δὲ ἐπὶ τῆς πυρρίχης τὰ κάλλιστα 
μέλη καὶ τοὺς ὀρθίους ῥυθμούς. 
 ἔοικεν δὲ ἡ γυ-
μνοπαιδικὴ τῇ καλουμένῃ ἀναπάλῃ παρὰ τοῖς παλαιοῖς. 
γυμνοὶ γὰρ ὀρχοῦνται οἱ παῖδες πάντες, ἐρρύθμους 
φοράς τινας ἀποτελοῦντες καὶ σχήματά τινα τῶν 
χειρῶν κατὰ τὸ ἀνάπαλον, ὥστ' ἐμφαίνειν θεωρή-
ματά τινα τῆς παλαίστρας καὶ τοῦ παγκρατίου, κι-
νοῦντες ἐρρύθμως τοὺς πόδας. τρόποι δ' αὐτῆς οἵ τε  
ὠσχοφορικοὶ καὶ οἱ βακχικοί, ὥστε καὶ [τὴν ὄρχησιν] 
ταύτην εἰς τὸν Διόνυσον ἀναφέρεσθαι. Ἀριστόξενος 
δέ φησιν (FHG II 284) ὡς οἱ παλαιοὶ γυμναζόμενοι πρῶ-
τον ἐν τῇ γυμνοπαιδικῇ εἰς τὴν πυρρίχην ἐχώρουν πρὸ 
τοῦ εἰσιέναι εἰς τὸ θέατρον. καλεῖται δ' ἡ πυρρίχη 
καὶ χειρονομία. ἡ δ' ὑπορχηματική ἐστιν ἐν ᾗ ᾄδων ὁ 
χορὸς ὀρχεῖται. φησὶ γοῦν ὁ Βακχυλίδης (fr. 23 B4)· 
    οὐχ ἕδρας ἔργον οὐδ' ἀμβολᾶς. 
καὶ Πίνδαρος δέ φησιν (fr. 112 B4)· 
    Λάκαινα μὲν παρθένων ἀγέλα. 
ὀρχοῦνται δὲ ταύτην παρὰ τῷ Πινδάρῳ οἱ Λάκωνες, 
καὶ ἐστὶν ὑπορχηματικὴ ὄρχησις ἀνδρῶν καὶ γυναι-
κῶν .... βέλτιστοι δέ εἰσι τῶν τρόπων οἵτινες καὶ 
ὀρχοῦνται. εἰσὶ δὲ οἵδε· προσοδιακοί, ἀποστολικοὶ (οὗτοι 
δὲ καὶ παρθένιοι καλοῦνται) καὶ οἱ τούτοις ὅμοιοι. 
τῶν γὰρ ὕμνων οἳ μὲν ὠρχοῦντο, οἳ δὲ οὐκ ὠρχοῦντο 
.... ἢ τοὺς εἰς Ἀφροδίτην καὶ Διόνυσον, καὶ τὸν 
παιᾶνα δὲ ὁτὲ μὲν ὁτὲ δὲ οὔ. εἰσὶ δὲ καὶ παρὰ τοῖς 
βαρβάροις ὥσπερ καὶ παρὰ τοῖς Ἕλλησι σπουδαῖαι καὶ 
φαῦλαι ὀρχήσεις. ὁ μὲν κόρδαξ παρ' Ἕλλησι φορτικός, 
ἡ δὲ ἐμμέλεια σπουδαία, καθάπερ καὶ ἡ παρὰ Ἀρκάσι 
κίδαρις, παρὰ Σικυωνίοις τε ὁ ἀλητήρ. οὕτως δὲ καὶ 
ἐν Ἰθάκῃ καλεῖται ἀλητήρ, ὡς ἱστορεῖ Ἀριστόξενος 
ἐν πρώτῳ Συγκρίσεων (FHG II 284). καὶ περὶ μὲν ὀρχή-
σεως τοσαῦτά μοι ἐπὶ τοῦ παρόντος λέλεκται.  
    τὸ δὲ παλαιὸν ἐτηρεῖτο περὶ τὴν μουσικὴν τὸ 
καλὸν καὶ πάντ' εἶχε κατὰ τὴν τέχνην τὸν οἰκεῖον 
αὑτοῖς κόσμον. διόπερ ἦσαν ἴδιοι καθ' ἑκάστην ἁρμο-
νίαν αὐλοὶ καὶ ἑκάστοις αὐλητῶν ὑπῆρχον αὐλοὶ ἑκάστῃ 
ἁρμονίᾳ πρόσφοροι ἐν τοῖς ἀγῶσι. Πρόνομος δ' ὁ Θη-
βαῖος πρῶτος ηὔλησεν ἀπὸ τῶν αὐτῶν 〈πάσας〉 τὰς 
ἁρμονίας· νῦν δὲ εἰκῇ καὶ ἀλόγως ἅπτονται τῆς μου-
σικῆς. καὶ πάλαι μὲν τὸ παρὰ τοῖς ὄχλοις εὐδοκιμεῖν 
σημεῖον ἦν κακοτεχνίας· ὅθεν καὶ Ἀσωπόδωρος ὁ Φλιά-
σιος κροταλιζομένου ποτέ τινος τῶν αὐλητῶν διατρί-
βων αὐτὸς ἔτι ἐν τῷ ὑποσκηνίῳ ‘τί τοῦτ'; εἶπεν, δῆλον 
ὅτι μέγα κακὸν γέγονεν,’ ὡς οὐκ ἂν ἄλλως ἐν τοῖς 
πολλοῖς εὐδοκιμήσαντος. οἶδα δέ τινας τοῦθ' ἱστορή-
σαντας ὡς Ἀντιγενείδου εἰπόντος. καίτοι οἱ καθ' ἡμᾶς 
γε τέλος ποιοῦνται τῆς τέχνης τὴν παρὰ τοῖς θεάτροις 
εὐημερίαν. διόπερ Ἀριστόξενος ἐν τοῖς Συμμίκτοις 
Συμποτικοῖς (FHG II 291) ‘ὅμοιον, φησί, ποιοῦμεν Πο-
σειδωνιάταις τοῖς ἐν τῷ Τυρσηνικῷ κόλπῳ κατοικοῦσιν. 
οἷς συνέβη τὰ μὲν ἐξ ἀρχῆς Ἕλλησιν οὖσιν ἐκβεβαρβα-
ρῶσθαι Τυρρηνοῖς [ἢ Ῥωμαίοις] γεγονόσι, καὶ τήν τε 
φωνὴν μεταβεβληκέναι τά τε λοιπὰ τῶν ἐπιτηδευμάτων, 
ἄγειν δὲ μίαν τινὰ αὐτοὺς τῶν ἑορτῶν τῶν Ἑλληνικῶν 
ἔτι καὶ νῦν, ἐν ᾗ συνιόντες ἀναμιμνήσκονται τῶν ἀρχαίων 
ἐκείνων ὀνομάτων τε καὶ νομίμων καὶ ἀπολοφυράμενοι 
πρὸς ἀλλήλους καὶ ἀποδακρύσαντες ἀπέρχονται. οὕτω  
δὴ οὖν, φησί, καὶ ἡμεῖς, ἐπειδὴ καὶ τὰ θέατρα ἐκβε-
βαρβάρωται καὶ εἰς μεγάλην διαφθορὰν προελήλυθεν 
ἡ πάνδημος αὕτη μουσική, καθ' αὑτοὺς γενόμενοι ὀλίγοι 
ἀναμιμνησκόμεθα οἵα ἦν ἡ μουσική.’ ταῦτα μὲν ὁ 
Ἀριστόξενος. 
 κἀμοὶ δὲ διὰ τοῦτο φαίνεται φιλο-
σοφητέον εἶναι περὶ μουσικῆς. καὶ γὰρ Πυθαγόρας ὁ 
Σάμιος τηλικαύτην δόξαν ἔχων ἐπὶ φιλοσοφίᾳ κατα-
φανής ἐστιν ἐκ πολλῶν οὐ παρέργως ἁψάμενος μου-
σικῆς· ὅς γε καὶ τὴν τοῦ παντὸς οὐσίαν διὰ μουσικῆς 
ἀποφαίνει συγκειμένην. τὸ δ' ὅλον ἔοικεν ἡ παλαιὰ 
τῶν Ἑλλήνων σοφία τῇ μουσικῇ μάλιστ' εἶναι δεδο-
μένη. καὶ διὰ τοῦτο τῶν μὲν θεῶν Ἀπόλλωνα, τῶν 
δὲ ἡμιθέων Ὀρφέα μουσικώτατον καὶ σοφώτατον ἔκρι-
νον· καὶ πάντας τοὺς χρωμένους τῇ τέχνῃ ταύτῃ 
σοφιστὰς ἀπεκάλουν, ὥσπερ καὶ Αἰσχύλος ἐποίησεν 
(fr. 314 N)· 
    εἴτ' οὖν σοφιστὴς καλὰ παραπαίων χέλυν. 
ὅτι δὲ πρὸς τὴν μουσικὴν οἰκειότατα διέκειντο οἱ 
ἀρχαῖοι δῆλον καὶ ἐξ Ὁμήρου· ὃς διὰ τὸ μεμελοποι-
ηκέναι πᾶσαν ἑαυτοῦ τὴν ποίησιν ἀφροντιστὶ [τοὺς] 
πολλοὺς ἀκεφάλους ποιεῖ στίχους καὶ λαγαρούς, ἔτι 
δὲ μειούρους. Ξενοφάνης δὲ καὶ Σόλων καὶ Θέογνις 
καὶ Φωκυλίδης, ἔτι δὲ Περίανδρος ὁ Κορίνθιος ἐλε-
γειοποιὸς καὶ τῶν λοιπῶν οἱ μὴ προσάγοντες πρὸς τὰ 
ποιήματα μελῳδίαν ἐκπονοῦσι τοὺς στίχους τοῖς ἀριθ-
μοῖς καὶ τῇ τάξει τῶν μέτρων ... καὶ σκοποῦσιν ὅπως  
αὐτῶν μηθεὶς 〈μήτε〉 ἀκέφαλος ἔσται μήτε λαγαρὸς 
μήτε μείουρος. ἀκέφαλοι δέ εἰσιν οἱ ἐπὶ τῆς ἀρχῆς 
τὴν χωλότητα ἔχοντες· 
    ἐπειδὴ νῆάς τε καὶ Ἑλλήσποντον ἵκοντο (Ψ 2). 
    ἐπίτονος τετάνυστο βοὸς ἶφι κταμένοιο (μ 423. Γ 375). 
λαγαροὶ δὲ οἱ ἐν μέσῳ, οἷον· 
    αἶψα δ' ἄρ' Αἰνείαν φίλον υἱὸν Ἀγχίσαο. 
    τῶν αὖθ' ἡγείσθην Ἀσκληπιοῦ δύο παῖδε (Β 731). 
μείουροι δ' εἰσὶν οἱ ἐπὶ τῆς ἐκβολῆς, οἷον· 
    Τρῶες δ' ἐρρίγησαν, ὅπως ἴδον αἴολον ὄφιν (Μ 208). 
    καλὴ Κασσιέπεια θεοῖς δέμας ἐοικυῖα (Θ 305?). 
    τοῦ φέρον ἐμπλήσας ἀσκὸν μέγαν, ἐν δὲ καὶ ἤια (ι 212). 
  διετήρησαν δὲ μάλιστα τῶν Ἑλλήνων Λακεδαιμό-
νιοι τὴν μουσικήν, πλείστῃ αὐτῇ χρώμενοι, καὶ συχνοὶ 
παρ' αὐτοῖς ἐγένοντο μελῶν ποιηταί. τηροῦσιν δὲ καὶ 
νῦν τὰς ἀρχαίας ᾠδὰς ἐπιμελῶς πολυμαθεῖς τε εἰς 
ταύτας εἰσὶ καὶ ἀκριβεῖς. ὅθεν καὶ Πρατίνας φησί 
(fr. 2 B4)· 
    Λάκων ὁ τέττιξ εὔτυκος εἰς χορόν. 
[διὸ καὶ οἱ ποιηταὶ διετέλουν προσαγορεύοντες οὕτως 
τὰς ᾠδάς (fr. ad. 80 B) ‘γλυκυτάτων πρύτανιν ὕμνων’ 
καὶ (fr. ad. 81) ‘μέλεα μελιπτέρωτα Μουσᾶν.’] ἀπὸ γὰρ 
τῆς τοῦ βίου σωφροσύνης καὶ αὐστηρίας μετέβαινον 
ἀσμένως ἐπὶ τὴν μουσικήν, ἐχούσης τὸ κηλητικὸν τῆς 
ἐπιστήμης. εἰκότως οὖν ἐγίνετο χαίρειν τοὺς ἀκροω-
μένους.  
    ἐκάλουν δὲ καὶ χορηγούς, ὥς φησιν ὁ Βυζάντιος 
Δημήτριος ἐν τετάρτῳ περὶ Ποιημάτων, οὐχ ὥσπερ 
νῦν τοὺς μισθουμένους τοὺς χορούς, ἀλλὰ τοὺς καθη-
γουμένους τοῦ χοροῦ, καθάπερ αὐτὸ τοὔνομα σημαίνει. 
  καὶ τὸ χρηστομουσεῖν καὶ μὴ παραβαίνειν τοὺς 
ἀρχαίους τῆς μουσικῆς νόμους. 
  συνέβαινε δὲ τὸ μὲν παλαιὸν φιλομουσεῖν τοὺς 
Ἕλληνας· μετὰ δὲ ταῦτα γενομένης ἀταξίας καταγηρα-
σάντων σχεδὸν ἁπάντων τῶν ἀρχαίων νομίμων ἥ τε 
προαίρεσις αὕτη κατελύθη καὶ τρόποι μουσικῆς φαῦλοι 
κατεδείχθησαν, οἷς ἕκαστος τῶν χρωμένων ἀντὶ μὲν 
πρᾳότητος περιεποιεῖτο μαλακίαν, ἀντὶ δὲ σωφροσύνης 
ἀκολασίαν καὶ ἄνεσιν. ἔσται δ' ἴσως τοῦτο 〈ἔτι〉 μᾶλ-
λον καὶ ἐπὶ πλέον προαχθήσεται, ἐὰν μή τις ἀγάγῃ 
πάλιν εἰς τοὐμφανὲς τὴν πάτριον μουσικήν. τὸ παλαιὸν 
γὰρ καὶ τῶν ἡρώων τὰς πράξεις καὶ τῶν θεῶν τοὺς 
ὕμνους δι' ᾠδῆς ἐποιοῦντο. Ὅμηρος γοῦν φησιν ἐπ' 
Ἀχιλλέως (Ι 189)· ‘ἄειδε δ' ἄρα κλέα ἀνδρῶν’ [ἡρώων]. 
καὶ τὸν Φήμιον δέ φησιν ὅτι (α 337) 
    πολλὰ βροτῶν θελκτήρια οἶδεν, 
    ἔργ' ἀνδρῶν τε θεῶν τε, τά τε κλείουσιν ἀοιδοί. 
τὸ δὲ ἔθος τοῦτο καὶ παρὰ τοῖς βαρβάροις ἐσῴζετο, 
ὥς φησι Δίνων ἐν τοῖς Περσικοῖς (FHG II 90). τὴν 
γοῦν Κύρου τοῦ πρώτου ἀνδρείαν καὶ τὸν μέλλοντα 
πόλεμον ἔσεσθαι πρὸς Ἀστυάγην προείδοντο οἱ ᾠδοί.  
‘ὅτε γάρ, φησίν, ᾐτήσατο τὴν εἰς Πέρσας ἀποδημίαν 
ὁ Κῦρος (ἐγεγόνει δ' αὐτοῦ πρότερον ἐπὶ τῶν ῥαβδο-
φόρων, εἶθ' ὕστερον ἐπὶ τῶν ὁπλοφόρων) καὶ ἀπῆλ-
θεν .... εὐωχουμένου οὖν τοῦ Ἀστυάγους μετὰ τῶν 
φίλων τότε Ἀγγάρης ὄνομα (οὗτος δ' ἦν τῶν ᾠδῶν ὁ 
ἐνδοξότατος) ᾖδεν εἰσκληθεὶς τά τε ἄλλα τῶν εἰθισμέ-
νων καὶ τὸ ἔσχατον εἶπεν ὡς ἀφεῖται εἰς τὸ ἕλος θη-
ρίον μέγα, θρασύτερον ὑὸς ἀγρίου· ὃ ἂν κυριεύσῃ τῶν 
καθ' αὑτὸ τόπων, πολλοῖς μετ' ὀλίγον ῥᾳδίως μαχεῖται. 
ἐρομένου δὲ τοῦ Ἀστυάγους ’ποῖον θηρίον;‘ ἔφη Κῦρον 
τὸν Πέρσην. νομίσας οὖν ὀρθῶς αὐτὸν ὑπωπτευκέναι 
καὶ μεταπεμπόμενος .... οὐδὲν ὤνησεν.’ 
  ἐγὼ δὲ ἔχων ἔτι πολλὰ λέγειν περὶ μουσικῆς 
αὐλῶν ἀκούων βόμβου καταπαύσω τὸ πολυλογεῖν, τὰ 
ἐκ Φιλαύλου Φιλεταίρου ἐπειπών (II 235 K)· 
    ὦ Ζεῦ, καλόν γ' ἔστ' ἀποθανεῖν αὐλούμενον. 
    τούτοις ἐν Ἅιδου γὰρ μόνοις ἐξουσία 
    ἀφροδισιάζειν ἐστίν. οἱ δὲ τοὺς τρόπους 
    ῥυπαροὺς ἔχοντες μουσικῆς ἀπειρίᾳ 
    εἰς τὸν πίθον φέρουσι τὸν τετρημένον.‘ 
    μετὰ δὲ ταῦτα ζητήσεως γενομένης περὶ σαμβύκης 
ἔφη ὁ Μασσούριος ὀξύφθογγον εἶναι μουσικὸν ὄργα-
νον τὴν σαμβύκην διειλέχθαι τε περὶ αὐτοῦ Εὐφο-
ρίωνα τὸν ἐποποιὸν ἐν τῷ περὶ Ἰσθμίων (fr. 33 M), 
χρῆσθαι φήσας αὐτῷ Πάρθους καὶ Τρωγλοδύτας τετρα- 
χόρδῳ ὄντι· ἱστορεῖν δὲ τοῦτο Πυθαγόραν ἐν τῷ 
περὶ τῆς Ἐρυθρᾶς Θαλάσσης. καλεῖται δέ τι καὶ τῶν 
πολιορκητικῶν ὀργάνων σαμβύκη, οὗ τό τε σχῆμα 
καὶ τὴν κατασκευὴν ἀποδείκνυσι Βίτων ἐν τῷ πρὸς 
Ἄτταλον περὶ Ὀργάνων. καὶ Ἀνδρέας ὁ Πανορμίτης 
ἐν τῷ τριακοστῷ τρίτῳ τῶν Σικελικῶν τῶν κατὰ 
πόλιν (FHG IV 302), ὡς ἀπὸ δύο νεῶν προσάγοιτο 
τοῖς τῶν ἐναντίων τείχεσι· καλεῖσθαί τε σαμβύκην, 
ἐπειδὴ ὅταν ἐξαρθῇ γίνεται σχῆμα νεὼς καὶ κλίμακος 
ἑνοποιουμένων, ὅμοιον δέ τί ἐστιν καὶ τὸ τῆς σαμβύκης. 
Μόσχος δ' ἐν πρώτῳ Μηχανικῶν Ῥωμαικὸν εἶναι 
λέγει τὸ μηχάνημα καὶ Ἡρακλείδην τὸν Ταραντῖνον 
εὑρεῖν αὐτοῦ τὸ εἶδος. Πολύβιος δ' ἐν τῇ ὀγδόῃ 
τῶν Ἱστοριῶν (c. 8, 6) ’Μάρκελλος, φησί, δυσχρηστού-
μενος ἐν τῇ Συρακουσῶν πολιορκίᾳ ὑπὸ τῶν Ἀρχιμή-
δους κατασκευασμάτων ἔλεγεν ταῖς μὲν ναυσὶν αὑτοῦ 
κυαθίζειν ἐκ θαλάσσης Ἀρχιμήδην, τὰς δὲ σαμβύκας 
ῥαπιζομένας ὥσπερ ἐκ πότου μετ' αἰσχύνης ἐκπεπτω-
κέναι.“ 
  εἰπόντος δὲ ἐπὶ τούτοις Αἰμιλιανοῦ· ‘ἀλλὰ 
μήν, ὦ ἑταῖρε Μασούριε, πολλάκις καὶ αὐτὸς ἐν ἐννοίᾳ 
γίνομαι, μουσικῆς ὢν ἐραστής, περὶ τῆς μαγάδιδος 
καλουμένης, πότερον αὐλῶν εἶδος ἢ κιθάρας ἐστίν. 
ὁ μὲν γὰρ ἥδιστος Ἀνακρέων λέγει που (fr. 18 B4)· 
    ψάλλω δ' εἴκοσι ... 
    χορδαῖσι μάγαδιν ἔχων· ὦ Λεύκασπι, σὺ δ' ἡβᾷς.  
Ἴων δ' ὁ Χῖος ἐν Ὀμφάλῃ ὡς περὶ αὐλῶν λέγει διὰ 
τούτων (fr. 23 N)· 
    Λυδός τε μάγαδις αὐλὸς ἡγείσθω βοῆς. 
ὅπερ ἐξηγούμενος ἰαμβεῖον Ἀρίσταρχος ὁ γραμματι-
κός, ὃν μάντιν ἐκάλει Παναίτιος ὁ Ῥόδιος φιλόσοφος 
διὰ τὸ ῥᾳδίως καταμαντεύεσθαι τῆς τῶν ποιημάτων 
διανοίας, γένος αὐλοῦ φησιν εἶναι τὸν μάγαδιν, οὔτ' 
Ἀριστοξένου τοῦτ' εἰπόντος ἐν τοῖς περὶ Αὐλητῶν 
ἢ ἐν τοῖς περὶ Αὐλῶν καὶ Ὀργάνων, ἀλλὰ μὴν οὐδὲ 
Ἀρχεστράτου· πεποίηται γὰρ καὶ τούτῳ δύο βυβλία 
περὶ Αὐλητῶν. οὐκ εἶπεν δὲ τοῦτο οὐδὲ Πύρρανδρος 
ἐν τῷ περὶ Αὐλητῶν, οὐδὲ Φίλλις ὁ Δήλιος· ξυνέγραψε 
γὰρ καὶ οὗτος περὶ Αὐλητῶν καὶ Εὐφράνωρ. Τρύφων 
δ' ἐν δευτέρῳ περὶ Ὀνομασιῶν λέγει οὕτως (fr. 110 V). 
’ὁ δὲ μάγαδις καλούμενος αὐλός.‘ καὶ πάλιν· ’〈ὁ〉 μάγαδις 
ἐν ταὐτῷ ὀξὺν καὶ βαρὺν φθόγγον ἐπιδείκνυται, ὡς 
Ἀναξανδρίδης ἐν Ὁπλομάχῳ φησίν (II 149 K)· 
    μαγάδι λαλήσω μικρὸν ἅμα σοι καὶ μέγα.‘ 
τὴν ἀπορίαν οὖν μοι ταύτην οὐδεὶς ἄλλος δυνήσεται 
ἀπολύσασθαι, καλὲ Μασούριε, ἢ σύ.’ 
  καὶ ὃς ἔφη· ‘Δίδυμος ὁ γραμματικὸς ἐν ταῖς 
εἰς Ἴωνα Ἀντεξηγήσεσιν (p. 302 Schm), ἑταῖρε Αἰμιλιανέ, 
μάγαδιν αὐλὸν ἀκούει τὸν κιθαριστήριον· οὗ μνημο-
νεύειν Ἀριστόξενον ἐν πρώτῳ περὶ Αὐλῶν Τρήσεως 
(FHG II 286) λέγοντα πέντε γένη εἶναι αὐλῶν, παρθε- 
νίους, παιδικούς, κιθαριστηρίους, τελείους, ὑπερτελείους. 
ἢ ἐλλείπειεν οὖν δεῖ παρὰ τῷ Ἴωνι τόν τε σύνδεσμον, 
ἵν' ᾖ μάγαδις αὐλός 〈θ'〉 ὁ προσαυλούμενος τῇ μαγάδιδι. 
ἡ γὰρ μάγαδις ὄργανόν ἐστι ψαλτικόν, ὡς Ἀνακρέων 
φησί (fr. 18), Λυδῶν τε εὕρημα. διὸ καὶ τὰς Λυδὰς 
ψαλτρίας φησὶν εἶναι ὁ Ἴων ἐν τῇ Ὀμφάλῃ διὰ τού-
των (fr. 22 N)· 
    ἀλλ' εἶα, Λυδαὶ ψάλτριαι παλαιθέτων 
    ὕμνων ἀοιδοί, τὸν ξένον κοιμήσατε. 
Θεόφιλος δ' ὁ κωμικὸς ἐν Νεοπτολέμῳ καὶ τὸ τῇ 
μαγάδιδι ψάλλειν μαγαδίζειν λέγει ἐν τούτοις (II 475 K)· 
    πονηρὸν υἱὸν καὶ πατέρα καὶ μητέρα 
    ἐστὶν μαγαδίζειν ἐπὶ τροχοῦ καθημένους· 
    οὐδεὶς γὰρ ἡμῶν ταὐτὸν ᾄσεται μέλος. 
Εὐφορίων δὲ ἐν τῷ περὶ Ἰσθμίων (fr. 32 M) παλαιὸν 
μέν φησι τὸ ὄργανον εἶναι τὴν μάγαδιν, μετασκευα-
σθῆναι δ' ὀψέ ποτε καὶ σαμβύκην μετονομασθῆναι. 
πλεῖστον δ' εἶναι τοῦτο τὸ ὄργανον ἐν Μιτυλήνῃ, ὡς 
καὶ μίαν τῶν Μουσῶν ἔχουσαν αὐτὸ ὑπὸ Λεσβοθέμι-
δος ποιηθῆναι ἀρχαίου ἀγαλματοποιοῦ. Μέναιχμος 
δ' ἐν τοῖς περὶ Τεχνιτῶν (fr. 5 M) τὴν πηκτίδα, ἣν τὴν 
αὐτὴν εἶναι τῇ μαγάδιδι, Σαπφώ φησιν εὑρεῖν. Ἀρι-
στόξενος δὲ (FHG II 286) τὴν μάγαδιν καὶ τὴν πηκτίδα 
χωρὶς πλήκτρου διὰ ψαλμοῦ παρέχεσθαι τὴν χρείαν. 
διόπερ καὶ Πίνδαρον εἰρηκέναι ἐν τῷ πρὸς Ἱέρωνα 
σκολίῳ (fr. 125 B4), τὴν μάγαδιν ὀνομάσαντα ψαλμὸν  
ἀντίφθογγον, διὰ τὸ διὰ δύο γενῶν ἅμα καὶ διὰ πασῶν 
ἔχειν τὴν συνῳδίαν ἀνδρῶν τε καὶ παίδων. καὶ Φρύ-
νιχος δ' ἐν Φοινίσσαις εἴρηκε (fr. 11 N)· 
    ψαλμοῖσιν ἀντίσπαστ' ἀείδοντες μέλη. 
καὶ Σοφοκλῆς ἐν Μυσοῖς (fr. 378 N)· 
    πολὺς δὲ Φρὺξ τρίγωνος, ἀντίσπαστά 〈τε〉 
    Λυδῆς ἐφύμνει πηκτίδος συγχορδία. 
  διαποροῦσι δ' ἔνιοι ὅπως τῆς μαγάδιδος οὔσης 
κατὰ Ἀνακρέοντα (ὀψὲ γάρ ποτε τὰ πολύχορδα ὀφθῆ-
ναι) μνημονεύων αὐτῆς ὁ Ἀνακρέων λέγει (fr. 18)· 
    ψάλλω δ' εἴκοσι .... 
    χορδαῖσι μάγαδιν ἔχων, ὦ Λεύκασπι. 
καὶ ὁ μὲν Ποσειδώνιός φησιν (FHG III 277) τριῶν 
μελῳδιῶν αὐτὸν μνημονεύειν, Φρυγίου τε 〈καὶ Δωρίου〉 
καὶ Λυδίου· ταύταις γὰρ μόναις τὸν Ἀνακρέοντα κεχρῆ-
σθαι· ὧν ζʹ χορδαῖς ἑκάστης περαινομένης εἰκότως 
φάναι ψάλλειν αὐτὸν κʹ χορδαῖς, τῷ ἀρτίῳ χρησάμενον 
ἀριθμῷ τὴν μίαν ἀφελόντα. ἀγνοεῖ δ' ὁ Ποσειδώνιος 
ὅτι ἀρχαῖόν ἐστιν ὄργανον ἡ μάγαδις, σαφῶς Πινδάρου 
λέγοντος τὸν Τέρπανδρον ἀντίφθογγον εὑρεῖν τῇ παρὰ 
Λυδοῖς πηκτίδι τὸν βάρβιτον (fr. 125 B4)· 
    τόν ῥα Τέρπανδρός ποθ' ὁ Λέσβιος εὗρε 
    πρῶτος ἐν δείπνοισι Λυδῶν 
    ψαλμὸν ἀντίφθογγον ὑψηλᾶς ἀκούων πηκτίδος.  
πηκτὶς δὲ καὶ μάγαδις ταὐτόν, καθά φησιν ὁ Ἀρι-
στόξενος καὶ Μέναιχμος ὁ Σικυώνιος ἐν τοῖς περὶ 
Τεχνιτῶν (cf. Litt. b). καὶ τὴν Σαπφὼ δέ φησιν οὗτος, ἥτις 
ἐστὶν Ἀνακρέοντος πρεσβυτέρα, πρώτην χρήσασθαι τῇ 
πηκτίδι. ὅτι δὲ καὶ Τέρπανδρος ἀρχαιότερος Ἀνακρέον-
τος δῆλον ἐκ τούτων· τὰ Κάρνεια πρῶτος πάντων Τέρ-
πανδρος νικᾷ, ὡς Ἑλλάνικος ἱστορεῖ ἔν τε τοῖς ἐμμέ-
τροις Καρνεονίκαις κἀν τοῖς καταλογάδην (FHG I 61). 
ἐγένετο δὲ ἡ θέσις τῶν Καρνείων κατὰ τὴν ἕκτην καὶ 
εἰκοστὴν ὀλυμπιάδα, ὡς Σωσίβιός φησιν ἐν τῷ περὶ 
Χρόνων (ib. II 625). Ἱερώνυμος δ' ἐν τῷ περὶ Κιθαρῳ-
δῶν, ὅπερ ἐστὶ πέμπτον περὶ Ποιητῶν (fr. 5 Hi), κατὰ 
Λυκοῦργον τὸν νομοθέτην τὸν Τέρπανδρόν φησι γενέ-
σθαι, ὃς ὑπὸ πάντων συμφώνως ἱστορεῖται μετὰ Ἰφίτου 
τοῦ Ἠλείου τὴν πρώτην ἀριθμηθεῖσαν τῶν Ὀλυμπίων 
θέσιν διαθεῖναι. Εὐφορίων τε ἐν τῷ περὶ Ἰσθμίων 
(fr. 32 M) τὰ πολύχορδά φησι τῶν ὀργάνων ὀνόμασι 
μόνον παρηλλάχθαι, παμπάλαιον δ' αὐτῶν εἶναι τὴν 
χρῆσιν. 
 Διογένης δ' ὁ τραγικὸς διαφέρειν πη-
κτίδα μαγάδιδος, λέγων οὕτως ἐν τῇ Σεμέλῃ (p. 776 N)· 
    καίτοι κλύω μὲν Ἀσιάδος μιτρηφόρους 
    Κυβέλας γυναῖκας, παῖδας ὀλβίων Φρυγῶν, 
    τυπάνοισι καὶ ῥόμβοισι καὶ χαλκοκτύπων 
    βόμβοις βρεμούσας ἀντίχερσι κυμβάλων ... 
    σοφὴν θεῶν ὑμνῳδὸν ἰατρόν θ' ἅμα. 
    κλύω δὲ Λυδὰς Βακτρίας τε παρθένους  
    ποταμῷ παροίκους Ἅλυι Τμωλίαν θεὸν 
    δαφνόσκιον κατ' ἄλσος Ἄρτεμιν σέβειν 
    ψαλμοῖς τριγώνων πηκτίδων ἀντιζύγοις 
    ὁλκοῖς κρεκούσας μάγαδιν, ἔνθα Περσικῷ 
    νόμῳ ξενωθεὶς αὐλὸς ὁμονοεῖ χοροῖς. 
καὶ Φίλλις δ' ὁ Δήλιος ἐν δευτέρῳ περὶ Μουσικῆς 
διαφέρειν φησὶ πηκτίδα μαγάδιδος, λέγων οὕτως· ’φοί-
νικες, πηκτίδες, μαγάδιδες, σαμβῦκαι, ἰαμβῦκαι, τρί-
γωνα, κλεψίαμβοι, σκινδαψοί, ἐννεάχορδα. ἐν οἷς γάρ, 
φησί, τοὺς ἰάμβους ᾖδον ἰαμβύκας ἐκάλουν· ἐν οἷς δὲ 
παρελογίζοντο τὰ ἐν τοῖς μέτροις κλεψιάμβους. μαγά-
διδας δὲ 〈ἐν οἷς〉 τὰ διὰ πασῶν καὶ πρὸς ἴσα τὰ μέρη 
τῶν ᾀδόντων ἡρμοσμένα. καὶ ἄλλα δ' ἦν παρὰ ταῦτα· 
καὶ γὰρ βάρβιτος ἢ βάρμος καὶ ἄλλα πλείονα τὰ μὲν 
ἔγχορδα, τὰ δὲ ἔνηχα κατεσκεύαζον.‘ 
  ἦν γὰρ δή τινα καὶ χωρὶς τῶν ἐμφυσωμένων 
καὶ χορδαῖς διειλημμένων ἕτερα ψόφου μόνον παρα-
σκευαστικά, καθάπερ τὰ κρέμβαλα. περὶ ὧν φησι Δι-
καίαρχος ἐν τοῖς περὶ τοῦ τῆς Ἑλλάδος Βίου (FHG 
II 239), ἐπιχωριάσαι φάσκων ποτὲ καθ' ὑπερβολὴν εἰς 
τὸ προσορχεῖσθαί τε καὶ προσᾴδειν ταῖς γυναιξὶν 
ὄργανά τινα ποιά, ὧν ὅτε τις ἅπτοιτο τοῖς δακτύλοις 
ποιεῖν λιγυρὸν ψόφον· δηλοῦσθαι δὲ ἐν τῷ τῆς Ἀρτέ-
μιδος ᾄσματι (c. pop. 3 B4), οὗ ἐστιν ἀρχή· ’Ἄρτεμι, σοί  
μέ τι φρὴν ἐφίμερον ὕμνον υεναιτε ὅθεν αδε τις ἀλλὰ 
χρυσοφανια κρέμβαλα χαλκοπάραα χερσίν.‘ Ἕρμιπ-
πος δ' ἐν Θεοῖς τὸ τούτοις κρούειν κρεμβαλίζειν εἴρη-
κεν ἐν τούτοις (I 232 K)· 
    λεπάδας δὲ πετρῶν ἀποκόπτοντες 
    κρεμβαλίζουσι. 
Δίδυμος δέ φησιν (p. 250 Schm) εἰωθέναι τινὰς ἀντὶ 
τῆς λύρας κογχύλια καὶ ὄστρακα συγκρούοντας ἔρρυθ-
μον ἦχόν τινα ἀποτελεῖν τοῖς ὀρχουμένοις, καθάπερ 
καὶ Ἀριστοφάνην ἐν Βατράχοις φάναι (1305). 
 Ἀρ-
τέμων δ' ἐν τῷ πρώτῳ περὶ Διονυσιακοῦ Συστήματος 
(FHG IV 342) Τιμόθεόν φησι τὸν Μιλήσιον παρὰ τοῖς 
πολλοῖς δόξαι πολυχορδοτέρῳ συστήματι χρήσασθαι 
τῇ μαγάδι· διὸ καὶ παρὰ τοῖς Λάκωσιν εὐθυνόμενον 
ὡς παραφθείροι τὴν ἀρχαίαν μουσικήν, καὶ μέλλοντός 
τινος ἐκτέμνειν αὐτοῦ τὰς περιττὰς τῶν χορδῶν, δεῖξαι 
παρ' αὐτοῖς ὑπάρχοντα Ἀπολλωνίσκον πρὸς τὴν αὑτοῦ 
σύνταξιν ἰσόχορδον λύραν ἔχοντα καὶ ἀφεθῆναι. Δοῦ-
ρις δ' ἐν τῷ περὶ Τραγῳδίας (FHG II 486) ὠνομάσθαι 
φησὶ τὴν μάγαδιν ἀπὸ Μάγδιος Θρᾳκὸς γένος. Ἀπολ-
λόδωρος δ' ἐν τῇ πρὸς τὴν Ἀριστοκλέους Ἐπιστολὴν 
Ἀντιγραφῇ ’ὃ νῦν, φησίν, ἡμεῖς λέγομεν ψαλτήριον, 
τοῦτ' εἶναι μάγαδιν, ὁ δὲ κλεψίαμβος κληθείς, ἔτι δ' 
ὁ τρίγωνος καὶ ὁ ἔλυμος καὶ τὸ ἐννεάχορδον ἀμαυρό-
τερα τῇ χρείᾳ καθέστηκεν. καὶ Ἀλκμὰν δέ (fr. 91 B4)  
φησιν· ‘μάγαδιν δ' ἀποθέσθαι.’ Σοφοκλῆς δὲ ἐν 
Θαμύρᾳ (fr. 217 N)· 
    πηκταὶ δὲ λύραι καὶ μαγάδιδες 
    τά τ' ἐν Ἕλλησι ξόαν' ἡδυμελῆ. 
Τελέστης δ' ἐν Ὑμεναίῳ διθυράμβῳ πεντάχορδόν 
φησιν αὐτὴν εἶναι διὰ τούτων (fr. 4 B)· 
    ἄλλος δ' ἄλλαν κλαγγὰν ἱεὶς 
    κερατόφωνον ἐρέθιζε μάγαδιν, 
    [ἐν] πενταρράβδῳ χορδᾶν ἀρθμῷ 
    χέρα καμψιδίαυλον ἀναστρωφῶν τάχος ... 
οἶδα δὲ καὶ ἄλλο ὄργανον ᾧ τῶν Θρᾳκῶν οἱ βασιλεῖς 
ἐν τοῖς δείπνοις χρῶνται, ὥς φησιν Νικομήδης ἐν 
τῷ περὶ Ὀρφέως (FHG IV 465). φοίνικα δὲ τὸ ὄργανον 
Ἔφορος (ibid. I 276) καὶ Σκάμων (ibid. IV 490) ἐν τοῖς 
περὶ Εὑρημάτων ὑπὸ Φοινίκων εὑρεθὲν ταύτης τυχεῖν 
τῆς προσηγορίας· Σῆμος δὲ ὁ Δήλιος ἐν πρώτῳ Δη-
λιάδος (ibid. 492) διὰ τὸ ἐκ τοῦ ἐν Δήλῳ φοίνικος τοὺς 
ἀγκῶνας αὐτοῦ ἐξειργάσθαι. τῇ σαμβύκῃ πρώτην φησὶ 
χρήσασθαι Σίβυλλαν, ἧς Σκάμων ὁ προειρημένος (l. s)· 
ὀνομασθῆναι δ' αὐτὴν εὑρεθεῖσαν ὑπὸ Σάμβυκος τινός. 
  καὶ περὶ τοῦ τρίποδος δὲ καλουμένου (ὄργανον δὲ 
καὶ τοῦτο μουσικόν) ὁ προειρημένος Ἀρτέμων γράφει 
οὕτως (ib. 342)· ‘ὅθεν πολλὰ τῶν ὀργάνων οὐδ' εἰ γέγονέ 
ποτε γινώσκεται· καθάπερ ὁ Πυθαγόρου τοῦ Ζακυνθίου 
τρίπους. ὀλιγοχρόνιον γὰρ τὴν ἀκμὴν σχὼν ἢ διὰ τὸ  
δοκεῖν ἐργώδης εἶναι κατὰ τὴν χειροθεσίαν ἢ δι' ἣν 
δή ποτ' οὖν αἰτίαν συντόμως καταλυθεὶς διαλέληθε 
τοὺς πολλούς. ἦν δὲ παραπλήσιος μὲν Δελφικῷ τρί-
ποδι καὶ τοὔνομ' ἐντεῦθεν ἔσχεν, τὴν δὲ χρῆσιν τρι-
πλῆς κιθάρας παρείχετο. τῶν γὰρ ποδῶν ἑστώτων ἐπί 
τινος βάσεως εὐστρόφου, καθάπερ αἱ τῶν περιάκτων 
δίφρων κατασκευάζονται θέσεις, τὰς μέσας τρεῖς χώρας 
τὰς ἀπὸ ποδὸς ἐπὶ πόδα διεστώσας ἐνέτεινε χορδαῖς, 
ὑπερθεὶς ἑκάστῃ πῆχυν καὶ κάτω προσαρμόσας χορδο-
τόνια, καὶ τὸν ἐπάνω κόσμον κοινὸν τοῦ λέβητος καὶ 
τῶν παρηρτημένων ἐνίων ἀποδούς· ἐξ ὧν καὶ τὴν 
φαντασίαν εἶχεν ἀστείαν καὶ τὸν ἦχον προσέβαλλεν 
ἁδρότερον. διένειμεν δὲ τὰς τρεῖς χώρας ταῖς τρισὶν 
ἁρμονίαις τῇ τε δωριστὶ καὶ φρυγιστὶ καὶ λυδιστί. καὶ 
καθεζόμενος αὐτὸς ἐπί τινος δίφρου περὶ ταυτὸν συμ-
μέτρως ἔχοντα τῇ συστάσει, διείρας δὲ τὴν εὐώνυμον 
χεῖρα πρὸς τὴν ἐπιβολήν, [καὶ] τῇ ἑτέρᾳ χρησόμενος 
τῷ πλήκτρῳ, καθ' ὁποίαν δὴ πρώτην ᾑρεῖτο τῶν ἁρμο-
νιῶν μετέστρεφε τῷ ποδὶ τὴν βάσιν εὔτροχον [δ'] 
οὖσαν, καὶ πρὸς ἑτέραν πλευρὰν πάλιν ἐπιβάλλων 
ἐχρῆτο καὶ πάλιν ἑτέραν. οὕτω δ' ὀξέως ὑπὸ τὴν χεῖρα 
προσῆγεν αὐτῷ τὰ συστήματα ἡ τῆς βάσεως εὐκινησία 
τῷ ποδὶ ψαυομένη καὶ τὴν χειροθεσίαν ἐπὶ τοσοῦτον 
εἰθίσθη κατοξύνειν ὥστ', εἴ τις μὴ συνορῴη τὸ γινό- 
μενον, ἀλλὰ διὰ τῆς ἀκοῆς μόνον κρίνοι, νομίζειν γʹ 
κιθαρῶν ἀκούειν διαφόρως ἡρμοσμένων. καὶ τοῦτο τὸ 
ὄργανον θαυμασθὲν ἰσχυρῶς μετὰ τὸν ἐκείνου βίον 
ἐξέλιπεν εὐθέως.’ 
  τὴν δὲ ψιλὴν κιθάρισιν πρῶτόν φησιν Μέ-
ναιχμος (fr. 6) εἰσαγαγεῖν Ἀριστόνικον τὸν Ἀργεῖον, τῇ 
ἡλικίᾳ γενόμενον κατὰ Ἀρχίλοχον, κατοικήσαντα ἐν 
Κορκύρᾳ. Φιλόχορος δ' ἐν γʹ Ἀτθίδος (FHG I 395) 
‘Λύσανδρος, φησίν, ὁ Σικυώνιος κιθαριστὴς πρῶτος 
μετέστησε τὴν ψιλοκιθαριστικήν, μακροὺς τοὺς τόνους 
ἐντείνας καὶ τὴν φωνὴν εὔογκον ποιήσας, καὶ τὴν 
ἔναυλον κιθάρισιν, ᾗ πρῶτοι οἱ περὶ Ἐπίγονον ἐχρή-
σαντο. καὶ περιελὼν τὴν συντομίαν τὴν ὑπάρχουσαν 
ἐν τοῖς ψιλοῖς κιθαρισταῖς χρώματά τε εὔχροα πρῶτος 
ἐκιθάρισε καὶ ἰάμβους καὶ μάγαδιν, τὸν καλούμενον 
συριγμόν, καὶ ὄργανον μετέλαβεν μόνος τῶν πρὸ αὐτοῦ, 
καὶ τὸ πρᾶγμα αὐξήσας χορὸν περιεστήσατο πρῶτος. 
Δίωνα δὲ τὸν Χῖον τὸ τοῦ Διονύσου σπονδεῖον πρῶ-
τον κιθαρίσαι Μέναιχμος (fr. 7). Τιμόμαχος δ' ἐν 
τοῖς Κυπριακοῖς (FHG IV 521) Στήσανδρον λέγει τὸν 
Σάμιον ἐπὶ πλεῖον αὐξῆσαι τὴν τέχνην καὶ πρῶτον ἐν 
Δελφοῖς κιθαρῳδῆσαι τὰς καθ' Ὅμηρον μάχας, ἀρξά-
μενον ἀπὸ τῆς Ὀδυσσείας. ἄλλοι δὲ πρῶτόν φασιν παρ' 
Ἐλευθερναίοις κιθαρίσαι τὰς ἐρωτικὰς ᾠδὰς Ἀμήτορα 
τὸν Ἐλευθερναῖον, οὗ καὶ τοὺς ἀπογόνους Ἀμητορίδας 
καλεῖσθαι. Ἀριστόξενος δέ φησιν (ib. II 285)· ’ὥσπερ  
τῶν ἑξαμέτρων τινὲς ἐπὶ τὸ γελοῖον παρῳδὰς εὗρον, 
οὕτως καὶ τῆς κιθαρῳδίας πρῶτος Οἰνώπας· ὃν ἐζήλω-
σαν Πολύευκτός τε ὁ Ἀχαιὸς καὶ Διοκλῆς ὁ Κυναιθεύς.‘ 
καὶ μοχθηρῶν δὲ ᾀσμάτων γεγόνασι ποιηταί, περὶ ὧν 
φησι Φαινίας ὁ Ἐρέσιος ἐν τοῖς πρὸς τοὺς Σοφιστὰς 
(FHG II 299) γράφων οὕτως· ’Τελένικος ὁ Βυζάντιος, 
ἔτι δὲ Ἀργᾶς ποιηταὶ μοχθηρῶν ὄντες νόμων πρὸς 
μὲν τὸν ἴδιον χαρακτῆρα τῆς ποιήσεως εὐπόρουν, τῶν 
δὲ Τερπάνδρου καὶ Φρύνιδος νόμων οὐδὲ κατὰ μικρὸν 
ἠδύναντο ἐπιψαῦσαι.‘ τοῦ Ἀργᾶ μνημονεύει Ἄλεξις 
ἐν Ἀποβάτῃ οὕτως (II 304 K)· 
      Χορόνικος 〈ὁ〉 ποιητὴς ὁδί. 
    {Β.} τίνων ποιητὴς ᾀσμάτων; {Α.} σεμνῶν πάνυ. 
    {Β.} τί πρὸς τὸν Ἀργᾶν οὗτος; {Α.} ἡμέρας δρόμῳ 
    κρείττων. 
καὶ Ἀναξανδρίδης ἐν Ἡρακλεῖ (ibid. 141)· 
    ὃ μὲν γὰρ εὐφυής τις εἶναι φαίνεται· 
    ὡς δ' εὐρύθμως λαβὼν τὸ μελετητήριον 
    εἶτ' ἐσχεδίασε δριμέως ενπαπαι, 
    μεστὸς γενόμενος πρὸς τὸν Ἀργᾶν βούλομαι 
    κωδωνίσας πέμψαι ς' ἀγωνιούμενον, 
    ἵνα καὶ σὺ νικᾷς τοὺς σοφιστάς, ὦ φίλε. 
  ὁ δὲ τοὺς εἰς Χιωνίδην ἀναφερομένους ποιήσας 
Πτωχοὺς Γνησίππου τινὸς μνημονεύει παιγνιαγράφου 
τῆς ἱλαρᾶς μούσης, λέγων οὕτως (I 5 K)· 
    ταῦτ' οὐ μὰ Δία Γνήσιππος οὐδὲ Κλεομένης 
    ἐν ἐννέ' ἂν χορδαῖς κατεγλυκάνατο.  
καὶ ὁ τοὺς Εἵλωτας δὲ πεποιηκώς φησιν (I 294)· 
    τὰ Στησιχόρου τε καὶ Ἀλκμᾶνος Σιμωνίδου τε 
    ἀρχαῖον ἀείδειν. ὁ δὲ Γνήσιππος ἔστ' ἀκούειν, 
    ὃς νυκτερίν' εὗρε μοιχοῖς ἀείσματ' ἐκκαλεῖσθαι 
    γυναῖκας ἔχοντας ἰαμβύκην τε καὶ τρίγωνον. 
Κρατῖνος ἐν Μαλθακοῖς (ib. 43)· 
    τίς ἄρ' ἐρῶντά μ' οἶδεν, ὦ Γνήσιππε, ἐγὼ πολλῇ χολη. 
    οἴομαι ... μηδὲν οὕτως μωρὸν εἶναι καὶ κενόν. 
σκώπτει δ' αὐτὸν εἰς τὰ ποιήματα καὶ ἐν Βουκόλοις 
(ib. 16)· 
    ὃς οὐκ ἔδωκ' αἰτοῦντι Σοφοκλέει χορόν, 
    τῷ Κλεομάχου δ', ὃν οὐκ ἂν ἠξίουν ἐγὼ 
    ἐμοὶ διδάσκειν οὐδ' ἂν εἰς Ἀδώνια. 
ἐν δὲ ταῖς Ὥραις (ib. 90)· 
    ἴτω δὲ καὶ τραγῳδίας 
    ὁ Κλεομάχου διδάσκαλος 
    μετ' αὐτόν, 〈ὁ〉 παρατιλτριῶν 
    ἔχων χορὸν λυδιστὶ τιλλουσῶν μέλη πονηρά. 
Τηλεκλείδης δὲ ἐν τοῖς Στερροῖς (ib. 217) καὶ περὶ 
μοιχείας ἀναστρέφεσθαί φησιν αὐτόν. Κλέαρχος δὲ 
ἐν δευτέρῳ Ἐρωτικῶν (FHG II 316) τὰ ἐρωτικά φησιν 
ᾄσματα καὶ τὰ Λοκρικὰ καλούμενα οὐδὲν τῶν Σαπφοῦς 
καὶ Ἀνακρέοντος διαφέρειν. ἔτι δὲ τὰ Ἀρχιλόχου καὶ  
τῶν Ὁμήρου Ἐπικιχλίδων τὰ πολλὰ διὰ τῆς ἐμμέτρου 
ποιήσεως τούτων ἔχεταί τινος τῶν παθῶν, ἀλλὰ καὶ 
τὰ Ἀσωποδώρου περὶ τὸν Ἔρωτα καὶ πᾶν τὸ τῶν ἐρω-
τικῶν ἐπιστολῶν γένος ἐρωτικῆς τινος διὰ λόγου ποιή-
σεώς ἐστιν.’ 
  τοσαῦτα τοῦ Μασουρίου διεξελθόντος περι-
ηνέχθησαν ἡμῖν καὶ αἱ δεύτεραι καλούμεναι τράπεζαι, 
πολλάκις ἡμῖν διδόμεναι οὐ μόνον ταῖς τῶν Κρονίων 
ἡμέραις, ἐν αἷς Ῥωμαίων παισὶν 〈ἔθος ἐστὶν〉 ἑστιᾶν 
τοὺς οἰκέτας, αὐτοὺς τὰς τῶν οἰκετῶν ἀναδεχομένους 
λειτουργίας. Ἑλληνικὸν δὲ τοῦτο τὸ ἔθος· ἐν Κρήτῃ 
γοῦν τῇ τῶν Ἑρμαίων ἑορτῇ τὸ ὅμοιον γίνεται, ὥς φησι 
Καρύστιος ἐν Ἰστορικοῖς Ὑπομνήμασιν (FHG IV 358). 
εὐωχουμένων γὰρ τῶν οἰκετῶν οἱ δεσπόται ὑπηρετοῦ-
σιν πρὸς τὰς διακονίας. καὶ ἐν Τροιζῆνι δὲ μηνὶ Γε-
ραιστίῳ· πανήγυρις δὲ τότε γίνεται πολυήμερος, ἧς ἐν 
μιᾷ οἱ δοῦλοι μετὰ τῶν πολιτῶν κοινῇ τε ἀστραγαλί-
ζουσιν καὶ οἱ κύριοι τοὺς δούλους ἑστιῶσιν, ὡς ὁ αὐτός 
φησιν Καρύστιος. Βήρωσος δ' ἐν πρώτῳ Βαβυλω-
νιακῶν (FHG II 498) τῷ Λώῳ φησὶ μηνὶ ἑκκαιδεκάτῃ 
ἄγεσθαι ἑορτὴν Σάκαια προσαγορευομένην ἐν Βαβυλῶνι 
ἐπὶ ἡμέρας πέντε, ἐν αἷς ἔθος εἶναι ἄρχεσθαι τοὺς 
δεσπότας ὑπὸ τῶν οἰκετῶν ἀφηγεῖσθαί τε τῆς οἰκίας 
ἕνα αὐτῶν ἐνδεδυκότα στολὴν ὁμοίαν τῇ βασιλικῇ, ὃν 
καὶ καλεῖσθαι ζωγάνην. μνημονεύει τῆς ἑορτῆς καὶ 
Κτησίας ἐν δευτέρῳ Περσικῶν (fr. 16 M). Κῷοι δὲ 
τοὐναντίον δρῶσιν, ὡς ἱστορεῖ Μακαρεὺς ἐν τρίτῳ  
Κῳακῶν (FHG IV 422)· ὅταν γὰρ τῇ Ἥρᾳ θύωσιν, δοῦ-
λοι οὐ παραγίνονται ἐπὶ τὴν εὐωχίαν. διὸ καὶ Φύ-
λαρχον εἰρηκέναι· 
    σουριηι μοῦνοι μὲν ἐλεύθεροι ἱεροεργοί, 
    ἀνδράσι προσκεινοισιν ἐλεύθερον ἆμαρ ἔχοντες· 
    δούλων δ' οὔτις πάμπαν ἐσέρχεται οὐδ' ἠβαιόν. 
  Βάτων δ' ὁ Σινωπεὺς ὁ ῥήτωρ ἐν τῷ περὶ Θεσ-
σαλίας καὶ Αἱμονίας (FHG IV 349) σαφῶς ἐμφανίζει τὴν 
τῶν Σατουρναλίων ἑορτὴν Ἑλληνικωτάτην, φάσκων 
αὐτὴν παρὰ τοῖς Θεσσαλοῖς Πελώρια καλεῖσθαι, γρά-
φων οὕτως· ‘θυσίας κοινῆς τοῖς Πελασγοῖς γινομένης 
ἀπαγγεῖλαί τινα τῷ Πελασγῷ ἄνδρα, ᾧ ὄνομα ἦν Πέλω-
ρος, διότι ἐν τῇ Αἱμονίᾳ σεισμῶν μεγάλων γενομένων 
ῥαγείη τὰ Τέμπη ὄρη ὀνομαζόμενα καὶ διότι διὰ τοῦ 
διαστήματος ὁρμῆσαν τὸ τῆς λίμνης ὕδωρ ἐμβάλλοι 
εἰς τὸ τοῦ Πηνειοῦ ῥεῖθρον, καὶ τὴν πρότερον λιμνά-
ζουσαν χώραν ἅπασαν γεγυμνῶσθαι καὶ ἀναξηραινο-
μένων τῶν ὑδάτων πεδία θαυμαστὰ τῷ μεγέθει καὶ 
τῷ κάλλει ἀναφαίνεσθαι. ἀκούσαντα οὖν τὸν Πελα-
σγὸν τὴν τράπεζαν ἀφθόνως αὑτῷ κεκοσμημένην τῷ 
Πελώρῳ παραθεῖναι. καὶ τοὺς ἄλλους δὲ φιλοφρονου-
μένους ἕκαστον φέρειν ὅ τι ἔχοι παρ' αὑτῷ βέλτιστον 
καὶ παρατιθέναι ἐπὶ τὴν τράπεζαν τῷ ἀπαγγείλαντι, 
καὶ αὐτὸν τὸν Πελασγὸν προθύμως διακονεῖν καὶ τῶν 
ἄλλων τοὺς ἐν ἀξιώματι ὄντας ὑπηρετεῖν, καθότι ἑκά- 
στῳ ὁ καιρὸς παρέπιπτεν. διόπερ φασίν, ἐπεὶ τὴν 
χώραν κατέσχον, ἀπομίμημα τῆς τότε γενομένης ἑορ-
τῆς ... καὶ θύοντας Διὶ Πελωρίῳ τραπέζας τε λαμπρῶς 
κοσμοῦντας παρατιθέναι καὶ οὕτως φιλάνθρωπον [τε] 
τὴν πανήγυριν συντελεῖν, ὥστε καὶ τοὺς ξένους ἅπαν-
τας ἐπὶ τὴν θοίνην παραλαμβάνειν καὶ τοὺς δεσμώτας 
λύειν καὶ τοὺς οἰκέτας κατακλίναντας μετὰ πάσης παρ-
ρησίας ἑστιᾶν, διακονούντων αὐτοῖς τῶν δεσποτῶν· 
καὶ τὸ σύνολον ἔτι καὶ νῦν Θεσσαλοὺς μεγίστην ἑορ-
τὴν ἄγοντας προσαγορεύειν Πελώρια.’ 
  πολλάκις οὖν, ὡς ἔφην, τῶν τοιούτων ἡμῖν 
παρατιθεμένων ἐπιδορπισμάτων ἔφη τις τῶν παρόν-
των (Eur. Hipp. 436)· 
    αἱ δεύτεραί πως φροντίδες σοφώτεραι. — 
    τί γὰρ ποθεῖ τράπεζα; τῷ δ' οὐ βρίθεται; 
    πλήρης μὲν ὄψων ποντίων, πάρεισι δὲ 
    μόσχων τέρειναι σάρκες ἀρνεία τε δαὶς 
    καὶ πεπτὰ καὶ κροτητὰ τῆς ξουθοπτέρου 
    πελάνῳ μελίσσης ἀφθόνως δεδευμένα, 
φησὶν ὁ Εὐριπίδης ἐν Κρήσσαις (fr. 467 N). καὶ ὡς 
ὁ Εὔβουλος δ' ἐν Ὀλβίᾳ ἔφη (II 190 K)· 
    ἐν τῷ γὰρ αὐτῷ πάνθ' ὁμοῦ πωλήσεται 
    ἐν ταῖς Ἀθήναις, σῦκα, κλητῆρες, βότρυς, 
    γογγυλίδες, ἄπιοι, μῆλα, μάρτυρες, ῥόδα, 
    μέσπιλα, χόρια, σχαδόνες, ἐρέβινθοι, δίκαι,  
    πυός, πυριάτη, μύρτα, κληρωτήρια, 
    ὑάκινθος, ἄρνες, κλεψύδραι, νόμοι, γραφαί. 
μέλλοντος οὖν τοῦ Ποντιανοῦ λέγειν περὶ ἑκάστου 
τῶν παρακειμένων, ‘οὐ πρότερόν γε, ἔφη ὁ Οὐλπια-
νός, ἀκουσόμεθα περὶ τούτων, ἕως ἂν περὶ ἐπιδορ-
πισμάτων εἴπῃς.’ καὶ ὁ Ποντιανός· ‘τραγήματα Κρά-
της φησὶ (p. 65 W) Φιλιππίδην λέγειν ἐν Φιλαργύρῳ 
οὕτως (III 307 K)· 
    πλακοῦντες, ἐπιδορπίσματ', ᾠά, σήσαμα· 
    ὅλην λέγοντα με ἐπιλείποι τὴν ἡμέραν. 
καὶ Δίφιλος ἐν Τελεσίᾳ (II 567)· 
    τράγημα, μυρτίδες, πλακοῦς, ἀμύγδαλα. 
    {Β.} ἐγὼ δὲ ταῦθ' ἥδιστά γ' ἐπιδορπίζομαι. 
Σώφιλος ἐν Παρακαταθήκῃ (II 445)· 
    ἡδύ γε μετ' ἀνδρῶν ἐστιν Ἑλλήνων αἰεὶ 
    συνάγειν· τὸ πρᾶγμα χάριεν. ’οὐχὶ δώδεκα 
    κυάθους‘, ἀνεβόησέν τις, ’ὑποχεῖς; κωμάσαι 
    πρὸς τὴν Ταναγρικὴν δεῖ γάρ, ἵν' ἐκεῖ κατακλιθεὶς 
    ἐπιδορπίσηται τὰς ὀνείας ματτύας.‘ 
Πλάτων ἐν τῷ Ἀτλαντικῷ μεταδόρπια αὐτὰ καλεῖ ἐν 
τούτοις (Critiae p. 115a)· ’πάντα τε εὐώδη ἔφερέ που 
τοῖς κατοικοῦσιν ἡ γῆ, καὶ τὸν ἥμερον δὲ καρπὸν 
πλεῖστον ἔφερεν καὶ ἀκροδρύων πλῆθος καὶ ὅσα παρα-
μύθια ἡδονῆς μεταδόρπια.‘ 
 [Τρύφων δέ φησι 
(fr. 136 V) τὸ παλαιὸν πρὶν εἰσελθεῖν τοὺς δαιτυμόνας, 
ἐπὶ τῶν τραπεζῶν κεῖσθαι τὴν ἑκάστου μοῖραν, ὕστε- 
ρον δὲ πολλά τε καὶ ποικίλα ἐπεισφέρεσθαι διὸ καὶ 
ἐπιφορήματα κληθῆναι. Φιλύλλιος δ' ἐν Φρεωρύχῳ 
φησὶν περὶ τῶν δευτέρων τραπεζῶν λέγων· 
    ἀμυγδάλια, καρύδι', ἐπιφορήματα. 
καὶ Ἄρχιππος ἐν Ἡρακλεῖ καὶ Ἡρόδοτος ἐν αʹ. καὶ 
ἐπιδορπίσασθαι δ' ἔλεγον τὸ ἐντραγεῖν καὶ ἐπιδειπνῆ-
σαι.] ἅπερ Ἄρχιππος ἐν Ἡρακλεῖ Γαμοῦντι ἐπιφορή-
ματα καλεῖ διὰ τούτων (I 680 K)· 
      ἰτρίοις ἐπιφορήμασί τ' 
    ἄλλοις γέμουσα. 
καὶ Ἡρόδοτος δὲ ἐν τῇ πρώτῃ (c. 133)· ’σιτίοις δὲ 
ὀλίγοισι χρέονται, ἐπιφορήμασι δὲ πολλοῖς.‘ τὸ μέντοι 
κατὰ τὴν παροιμίαν λεγόμενον ’Ἀβυδηνὸν ἐπιφόρημα‘ 
τέλος τί ἐστιν [καὶ] ἐλλιμένιον, ὡς Ἀριστείδης φησὶν 
ἐν γʹ περὶ Παροιμιῶν. Διονύσιος δ' ὁ τοῦ Τρύφω-
νος· ’τὸ μὲν παλαιὸν πρὶν εἰσελθεῖν τοὺς δαιτυμόνας 
ἐπὶ τῶν τραπεζῶν κεῖσθαι τὴν ἑκάστου μοῖραν, ὕστερον 
δὲ πολλὰ 〈καὶ〉 ποικίλα ἐπιφέρεσθαι. διὸ καὶ ἐπιφο-
ρήματα κληθῆναι.‘ Φιλύλλιος δ' ἐν Φρεωρύχῳ τὰ 
ἐπιφερόμενα μετὰ τὸ δειπνῆσαι λέγων ὧδε (I 787 K)· 
    ἀμυγδάλια, καρύδι', ἐπιφορήματα. 
Πλάτων δ' ἐν Μενέλεῳ ἐπιτραπεζώματα αὐτὰ καλεῖ 
οἷον τὰ ἐπιτιθέμενα ταῖς τραπέζαις βρώματα, λέγων 
οὕτως (I 622 K)· 
      εἰπέ μοι, 
    ὡς ὀλίγα λοιπὰ τῶν ἐπιτραπεζωμάτων; 
    {Β.} ὁ γὰρ θεοῖσιν ἐχθρὸς αὐτὰ κατέφαγεν.  
Ἀριστοτέλης δ' ἐν τῷ περὶ Μέθης (fr. 91 R) τὰ τρα-
γήματά φησι λέγεσθαι ὑπὸ τῶν ἀρχαίων τρωγάλια· 
ὡσεὶ γὰρ ἐπιδορπισμὸν εἶναι. Πίνδαρος δέ ἐστιν ὁ 
εἰπών (fr. 124, 3 B4)· 
      δείπνου δὲ λήγοντος γλυκὺ τρωγάλιον, 
      καίπερ πεδ' ἄφθονον βοράν. 
ὄντως γὰρ κατὰ τὸν Εὐριπίδην ἀποβλέψαντα ἔστιν 
εἰς τὰ παρακείμενα εἰπεῖν (fr. 1052, 3 N)· 
      ὁρᾷς τὸν εὐτράπεζον ὡς ἡδὺς βίος. 
  ὅτι γὰρ ἦσαν καὶ παρὰ τοῖς ἀρχαίοις αἱ δεύτεραι 
τράπεζαι πολυτελῶς μεμεριμνημέναι, παρίστησιν Πίν-
δαρος ἐν Ὀλυμπιονίκαις περὶ τῆς Πέλοπος κρεουργίας 
διηγούμενος (I 50)· 
    τραπέζαισι δ' ἀμφὶ δεύτερα κρεῶν 
    σέθεν διεδάσαντο καὶ φάγον. 
    ἐμοὶ δ' ἄπορα γαστρίμαργον μακάρων τιν' εἰπεῖν. 
οἱ δὲ παλαιότεροι ἁπλῶς τραπέζας ἔλεγον, ὡς Ἀχαιὸς 
ἐν Ἡφαίστῳ σατυρικῷ (fr. 17 N)· 
    θοίνῃ σε πρῶτον τέρψομεν· πάρεστι δέ. 
    {Β.} τὸ δεύτερον 〈δὲ〉 τῷ με κηλήσεις τρόπῳ; 
    {Α.} μύρῳ σε χρίσω πάμπαν εὐόσμῳ δέμας. 
    {Β.} ὕδωρ δὲ νῖψαι χεῖρας οὐ πρόσθεν δίδως; 
    {Α.} ἡνίκα τράπεζά γ' ἐκποδὼν ἀπαίρεται. 
Ἀριστοφάνης Σφηξίν (1216)· 
    ὕδωρ κατὰ χειρός, τὰς τραπέζας εἰσφέρειν.  
Ἀριστοτέλης δ' ἐν τῷ περὶ Μέθης παραπλησίως ἡμῖν 
δευτέρας τραπέζας προσαγορεύει διὰ τούτων (fr. 91 R)· 
’τὸ μὲν οὖν ὅλον διαφέρειν τράγημα βρώματος νομι-
στέον ὅσον ἔδεσμα τρωγαλίου. τοῦτο γὰρ πάτριον 
τοὔνομα τοῖς Ἕλλησιν, ἐπεὶ ἐν τραγήμασι [τὰ βρώματα] 
παρατίθενται. διόπερ οὐ κακῶς ἔοικεν εἰπεῖν ὁ πρῶ-
τος δευτέραν προσαγορεύσας τράπεζαν· ὄντως γὰρ ἐπι-
δορπισμός τις ὁ τραγηματισμός ἐστιν, καὶ δεῖπνον ἕτε-
ρον παρατίθεται 〈τὰ〉 τραγήματα.‘ Δικαίαρχος δ' ἐν 
πρώτῳ τῆς εἰς Τροφωνίου Καταβάσεώς φησιν οὕτως 
(FHG II 266)· ’ἥ γε τὴν πολλὴν δαπάνην ἐν τοῖς δεί-
πνοις παρέχουσα δευτέρα τράπεζα προσεγένετο, καὶ 
στέφανοι καὶ μύρα καὶ θυμιάματα καὶ τὰ τούτοις ἀκό-
λουθα πάντα.‘ 
 ἐδίδοτο δὲ καὶ ᾠὸν ἐν τῇ δευτέρᾳ 
τραπέζῃ, ὥσπερ καὶ λαγῷα καὶ κίχλαι κοινῇ μετὰ τῶν 
μελιπήκτων εἰσεφέρετο, ὡς Ἀντιφάνης ἐν Λεπτινίσκῳ 
φησὶν οὕτως (II 68 K)· 
    οἶνον Θάσιον πίνοις ἄν; {Β.} εἴ τις ἐγχέοι. 
    {Α.} πρὸς ἀμυγδάλας δὲ πῶς ἔχεις; {Β.} εἰρηνικῶς ... 
    μαλακὰς σφόδρα, διας μέλιτι προσπαίζειν βίαι. 
    {Α.} μελίπηκτα δ' εἴ σοι προσφέροι; {Β.} τρώγοιμι καί. 
    {Α.} ᾠὸν δέ; {Β.} καταπίνοιμ' ἄν. {Α.} ἄλλου δεῖ τινος; 
ἐν δὲ Ὁμοίοις (ib. 82)·  
    εἶτ' ἐπεισῆγεν χορείαν ἢ τράπεζαν δευτέραν, 
    καὶ παρέθηκε γέμουσαν πέμμασι παντοδαποῖς. 
Ἄμφις δὲ ἐν Γυναικομανίᾳ (ib. 238)· 
      ἤδη ποτ' ἤκουσας βίον 
    ἀληλεμένον; {Β.} ναί. {Α.} τοῦτ' ἐκεῖν' ἔστιν σαφῶς· 
    ἄμητες, οἶνος ἡδύς, ᾠά, σησαμαῖ, 
    μύρον, στέφανος, αὐλητρίς. {Β.} ὦ Διοσκόρω, 
    ὀνόματα τῶν δώδεκα θεῶν διελήλυθας. 
Ἀναξανδρίδης Ἀγροίκοις (ib. 136)· 
    ὡς δ' ἐστεφανώθην, ἡ τράπεζ' εἰσήγετο 
    τοσαῦτ' ἔχουσα βρώμαθ' ὅσα μὰ τοὺς θεοὺς 
    καὶ τὰς θεὰς οὐδ' ἔνδον ὄντ' ᾔδειν ἐγώ· 
    οὕτως παρέζων χρηστῶς οὐκ ἔζων τότε. 
Κλέαρχος Πανδρόσῳ (ib. 409)· 
    λάβ' ὕδωρ κατὰ χειρός. {Β.} μηδαμῶς· καλῶς ἔχει. 
    {Α.} λάβ', ὦγάθ', οὐδὲν χεῖρον. 〈ἡ〉 παῖς, ἐπιτίθει 
    ἐπὶ τὴν τράπεζαν κάρυα καὶ τραγήματα. 
Εὔβουλος Καμπυλίωνι (ib. 180)· 
    τραγημάτων δ' ἔσθ' ἡ τράπεζά σοι πλέα. 
    {Β.} οὐ φιλοτραγήμων εἰμί πως ἑκάστοτε. 
Ἄλεξις Πολυκλείᾳ—ἑταίρας δ' ὄνομα Πολύκλεια— 
(ib. 366)· 
    ὁ πρῶτος εὑρὼν κομψὸς ἦν τραγήματα. 
    τοῦ συμποσίου γὰρ διατριβὴν ἐξεῦρε καὶ 
    ἀργοὺς ἔχειν μηδέποτε τὰς σιαγόνας.  
καὶ ἐν Ὁμοίᾳ—τὸ δ' αὐτὸ δρᾶμα καὶ ὡς Ἀντιδότου 
φέρεται—(ib. 357)· 
    οὐδὲ φιλόδειπνός εἰμι, μὰ τὸν Ἀσκληπιόν, 
    τραγήμασιν χαίρω δὲ μᾶλλον. {Β.} εὖ πάνυ. 
    {Α.} τραγήματ' αἰσθάνομαι γὰρ ὅτι νομίζεται 
    τοῖς νυμφίοις μετιοῦσι τὴν νύμφην λέγεις 
    παρέχειν, ἄμητας καὶ λαγῷα καὶ κίχλας. 
    τούτοισι χαίρω, τοῖς δὲ κεκαρυκευμένοις 
    ὄψοισι καὶ ζωμοῖσιν ἡδ' ὀμωθεοι. 
Ἀπίων δὲ καὶ Διόδωρος, ὥς φησι Πάμφιλος, ἐπαί-
κλειά φησι καλεῖσθαι τὰ μετὰ τὸ δεῖπνον τραγήματα. 
    Ἔφιππος Ἐφήβοις (II 255 K)· 
    χόνδρος μετὰ ταῦτ' εἰσῆλθε, μύρον Αἰγύπτιον, 
    φοινικίνου βῖκός τις ὑπανεῴγνυτο, 
    ἴτρια τραγήμαθ' ἧκε, πυραμοῦς, ἄμης, 
    ᾠῶν ἑκατόμβη· πάντα ταῦτ' ἐχναύομεν, 
    ἐμασώμεθ' οὕτως ἀνδρικῶς ὅς' εἴχομεν· 
    καὶ γὰρ παραμασύντας τινὰς παραβόσκομεν. 
καὶ ἐν Κύδωνι (ib. 256)· 
    καὶ μετὰ δεῖπνον κόκκος .... 
    ἐρέβινθος ...... κύαμος, 
    χόνδρος, τυρός, μέλι, σησαμίδες, 
    βράχος, βρυγμός, μνοῦς, πυραμίδες,  
    μῆλον, κάρυον, γάλα, κανναβίδες, 
    κόγχαι, χυλός, Διὸς ἐγκέφαλος. 
Ἄλεξις Φιλίσκῳ (ibid. 389)· 
      ἀρτέα 
    τράπεζ', ἀπονίψασθαι δοτέον, προσοιστέος, 
    στέφανος, μύρον, σπονδή, λιβανωτός, ἐσχαρίς, 
    τραγήματα δοτέον ἔτι, πλακοῦντος ἁπτέον. 
ἐπεὶ δὲ καὶ ὁ Κυθήριος Φιλόξενος ἐν τῷ Δείπνῳ 
δευτέρων τραπεζῶν μνημονεύων πολλὰ καὶ τῶν ἡμῖν 
παρακειμένων ὠνόμασεν, φέρε καὶ τούτων ἀπομνημο-
νεύσωμεν (fr. 3 B4)· 
    τὰς δὲ δὴ πρόσθεν μολούσας .... λιπαραυγεῖς 
    πορθμίδας πολλῶν ἀγαθῶν πάλιν εἴσφερον γεμούσας, 
    τὰς ἐφήμεροι καλέοντι [νῦν] τραπέζας 〈δευτέρας〉, 
    ἀθάνατοι δέ τ' Ἀμαλθείας κέρας. ταῖσιν δὲ μέσσαις 
    ἐγκαθιδρύθη μέγα χάρμα βροτοῖς, λευκὸς μυελὸς 
    γλυκερός, λεπτοῖς ἀράχνας ἐναλιγκίοισι πέπλοις 
    συγκαλύπτων ὄψιν αἰσχύνας ὕπο, μὴ κατίδῃ τις 
    μηλογενὲς ..... πῶυ λιπόντα .. ἀνάγκαις 
    ξηρὸν ἐν ξηροῖς Ἀρισταίου μελιρρύτοισι παγαῖς· 
    τῷ δ' ὄνομ' ἦς ἄμυλος. χερσὶν δ' ἐπέθεντο .... 
      στόμιον μαλεραῖς  
... ταν δεξαμένην ὅ τι κα διδῷ τις. ἃ Ζανὸς καλέοντι 
τρώγματ'. ἔπειτ' ἐπένειμεν ἐνκατακνακομιγὲς πεφρυγ-
    μένον 
πυρβρομολευκερεβινθοακανθουμικτριτυαδυ 
βρῶμα τοπανταναμικτον. 
ἀμπυκικηροιδηστίχας παρεγίνετο τούτοις 
σταιτινοκογχομαγὴς τοξαισελαιοξανθεπιπαγκαπύρω-
    τος χοιρίνας· 
ἅδεα δ' ἐν κύκλῳ ..... τ' ὀπόφωκτ' ἀνάριθμα 
καὶ μελίπακτα τετυγμέν' ἄφθονα σασαμόφωκτα. 
τυρακίνας τε γάλακτι καὶ μέλι συγκατάφυρτος ἦς 
    ἄμυλος πλαθανίτας. 
σασαμοτυροπαγῆ δὲ καὶ ζεσελαιοπαγῆ πλατύνετο σα-
    σαμόπαστα 
πέμματα κἆτ' ἐρεβινθοκνακοσυμμιγεῖς .... ἁπαλαῖς 
    θάλλοντες ὥραις, 
ᾠά τ' ἀμυγδαλίδες 〈τε〉 τᾶν μαλακοφλοίδων ... τετο 
    τρωκτά τε παισὶν 
αδυιδη κάρυ', ἄλλα θ' ὅσσα πρέπει παρὰ θοίναν 
ὀλβιόπλουτον 〈ἔμεν〉· πόσις δ' ἐπεραίνετο κότταβοί 
    τε λόγοι τ' ἐπὶ κοινᾶς·  
    ἔνθα τι καινὸν ἐλέχθη κομψὸν ἀθυρμάτιον καὶ θαύ-
      μασαν αὔτ' ἐπί τ' ᾔνησαν ... 
ταῦτα καὶ ὁ Κυθήριος Φιλόξενος· ὃν ἐπαινῶν Ἀντι-
φάνης ἐν τῷ Τριταγωνιστῇ φησι (II 102)· 
    πολύ γ' ἐστὶ πάντων τῶν ποιητῶν διάφορος 
    ὁ Φιλόξενος. πρώτιστα μὲν γὰρ ὀνόμασιν 
    ἰδίοισι καὶ καινοῖσι χρῆται πανταχοῦ. 
    ἔπειτα 〈τὰ〉 μέλη μεταβολαῖς καὶ χρώμασιν 
    ὡς εὖ κέκραται. θεὸς ἐν ἀνθρώποισιν ἦν 
    ἐκεῖνος, εἰδὼς τὴν ἀληθῶς μουσικήν. 
    οἱ νῦν δὲ κισσόπλεκτα καὶ κρηναῖα καὶ 
    ἀνθεσιπότατα μέλεα μελέοις ὀνόμασι 
    ποιοῦσιν ἐμπλέκοντες ἀλλότρια μέλη. 
  πλακούντων δὲ ὀνόματα πολλῶν καταλεξάντων, 
ὅσων μέμνημαι τούτων σοι καὶ μεταδώσω. οἶδα δὲ καὶ 
Καλλίμαχον ἐν τῷ τῶν παντοδαπῶν συγγραμμάτων 
Πίνακι (fr. 100d 7 Schn) ἀναγράψαντα πλακουντοποιικὰ 
συγγράμματα Αἰγιμίου καὶ Ἡγησίππου καὶ Μητροβίου, 
ἔτι δὲ Φαίτου. ἡμεῖς δὲ ἃ μετεγράψαμεν ὀνόματα πλα-
κούντων τούτων σοι καὶ μεταδώσομεν, οὐχ ὡς τοῦ 
〈ὑπ'〉 Ἀλκιβιάδου πεμφθέντος Σωκράτει· ὃν Ξανθίπ-
πης κατακλασάσης ὁ Σωκράτης ’οὐκοῦν, ἔφη, οὐδὲ σὺ 
μεθέξεις τούτου.‘ τοῦτο δὲ ἱστόρησεν Ἀντίπατρος 
ἐν τῷ πρώτῳ περὶ Ὀργῆς. ’ἐγὼ δὲ φιλοπλάκουντος  
ὢν οὐκ ἂν περιεῖδον‘ τὸν θεῖον ἐκεῖνον ἐξυβριζόμενον 
πλακοῦντα. μνημονεύων οὖν ὁ κωμικὸς Πλάτων εἴρη-
κεν ἐν τῷ Ποιητῇ οὕτως (I 631 K)· 
      μόνος δ' ἄγευστος, 
    ἄσπλαγχνος ἐνιαυτίζομαι, ἀπλάκουντος, ἀλιβάνωτος. 
ἀλλὰ μὴν οὐδὲ τῆς κώμης ἀμνήμων εἰμὶ ἣν Πλακοῦντά 
φησι καλεῖσθαι Δημήτριος ὁ Σκήψιος ἐν δωδεκάτῳ 
Τρωικοῦ Διακόσμου (fr. 7 Gaede), τῶν Ὑποπλακίων 
Θηβῶν φάσκων αὐτὴν ἀπέχειν σταδίους ἕξ. περισπα-
στέον δὲ λέγοντας πλακοῦς τὴν ὀνομαστικήν· συνῄρη-
ται γὰρ ἐκ τοῦ πλακόεις, ὡς τυρόεις τυροῦς, σησαμόεις 
σησαμοῦς. εἴρηται δὲ κατ' ἔλλειψιν τοῦ ἄρτος. ὅτι 
δὲ καλοὺς πλακοῦντας ἐν Παρίῳ τοῦ Ἑλλησπόντου 
φαγεῖν ἔστιν οἱ ἐπιδημήσαντες μαρτυρήσουσιν. Ἄλεξις 
γὰρ πεπλάνηται λέγων τοὺς ἐκ Πάρου· λέγει δὲ οὕτως 
ἐν τῷ ἐπιγραφομένῳ Ἀρχιλόχῳ (II 305 K)· 
    ὦ τὴν εὐτυχῆ ναίων Πάρον, ὄλβιε πρέσβυ, 
    ἣ κάλλιστα φέρει χώρα δύο τῶν συναπασῶν, 
    κόσμον μὲν μακάρεσσι λίθον, θνητοῖς δὲ πλακοῦντας. 
ὅτι δὲ καὶ οἱ Σάμιοι διαφέροντές εἰσι πλακοῦντες 
Σώπατρος ὁ φλυακογράφος φησὶν ἐν Βακχίδος Μνη-
στῆρσιν· 
    πλακουντοποιὸν ὠνομασμένην Σάμον. 
  ΕΓΧΥΤΩΝ δὲ πλακούντων μνημονεύει Μένανδρος 
μὲν ἐν Ψευδηρακλεῖ (III 148 K)· 
    οὐκ ἔστι κανδύλους ποιεῖν οὐδ' οἷα σὺ  
    εἴωθας εἰς ταὐτὸν καρυκεύειν, μέλι, 
    σεμίδαλιν, ᾠά· πάντα γὰρ τἀναντία 
    νῦν ἐστιν· ὁ μάγειρος γὰρ ἐγχύτους ποιεῖ, 
    πλακοῦντας ὀπτᾷ, χόνδρον ἕψει καὶ φέρει 
    μετὰ τὸ τάριχος, εἶτα θρῖον καὶ βότρυς· 
    ἡ δημιουργὸς δ' ἀντιπαρατεταγμένη 
    κρεᾴδι' ὀπτᾷ καὶ κίχλας. 
Εὐάγγελος δὲ Ἀνακαλυπτομένῃ (ib. 376)· 
    τέτταρας .... τραπέζας τῶν γυναικῶν εἶπά σοι, 
    ἓξ δὲ τῶν ἀνδρῶν· τὸ δὲ δεῖπνον ἐντελὲς καὶ μηδὲ ἓν 
    ἐλλιπές. λαμπροὺς γενέσθαι βουλόμεσθα τοὺς γάμους. 
    οὐ παρ' ἑτέρου δεῖ πυθέσθαι· πάντα δ' αὐτόπτης ἐρῶ. 
    τῶν μὲν ἐλαῶν ἄφελε πάνθ' ὅς' ἂν βούλῃ γένη. 
    εἰς δὲ τὰ κρέα μόσχον ἔλαβες, δέλφακας, χοίρους, λαγώς· 
    {Α.} ὡς ἀλαζὼν ὁ κατάρατος. {Β.} θρῖα, τυρόν, ἐγχύτους. 
    {Α.} παῖ Δρόμων. {Β.} κάνδυλον ᾠά τ', ἀμύλιον .... 
    τὸ πέρας, ὕψος τῆς τραπέζης πήχεων ἔσται τριῶν, 
    ὥστε τὸν δειπνοῦντ' ἐπαίρειν, ἄν τι βούληται λαβεῖν. 
    ΑΜΗΣ πλακοῦντος γένος. Ἀντιφάνης (II 130 K)· 
      ἄμητες, ἄμυλοι. 
Μένανδρος ἐν Ὑποβολιμαίῳ (III 141 K)· 
    τὸν ἄμητα, Χαίριππ', οὐκ ἐᾷς πέττειν τινά. 
Ἴωνες δέ, ὥς φησι Σιληνὸς ἐν ταῖς Γλώσσαις, ἄμην  
αὐτὸν καλοῦσιν, καὶ τοὺς μικροὺς ἀμητίσκους Τηλε-
κλείδης (I 209, 1 v. 12 K)· 
    αὐτόμαται δὲ κίχλαι μετ' ἀμητίσκων εἰς τὸν φάρυγ' 
      εἰσεπέτοντο. 
    ΔΙΑΚΟΝΙΟΝ. Φερεκράτης (I 194 K)· 
      ὑπὸ τῆς ἀπληστίας 
    διακόνιον ἐπήσθι', ἀμφιφῶντ' ἔχων. 
    ΑΜΦΙΦΩΝ πλακοῦς Ἀρτέμιδι ἀνακείμενος, ἔχει δ' ἐν 
κύκλῳ καόμενα δᾴδια. Φιλήμων ἐν Πτωχῇ ἢ Ῥοδίᾳ 
(II 495 K)· 
    Ἄρτεμι, φίλη δέσποινα, τοῦτόν σοι φέρω, 
    ὦ πότνι', ἀμφιφῶντα καὶ σπονδήσιμα. 
μνημονεύει αὐτοῦ καὶ Δίφιλος ἐν Ἑκάτῃ (ib. 548). 
Φιλόχορος (FHG I 412) δ' ἀμφιφῶντα αὐτὸν κληθῆναι 
καὶ εἰς τὰ τῆς Ἀρτέμιδος ἱερὰ φέρεσθαι ἔτι τε καὶ 
εἰς τὰς τριόδους, ἐπεὶ ἐν ἐκείνῃ τῇ ἡμέρᾳ ἐπικατα-
λαμβάνεται ἡ σελήνη ἐπὶ ταῖς δυσμαῖς ὑπὸ τῆς τοῦ 
ἡλίου ἀνατολῆς καὶ ὁ οὐρανὸς ἀμφιφῶς γίνεται. 
  ΒΑΣΥΝΙΑΣ. Σῆμος ἐν βʹ Δηλιάδος (ib. IV 493) ’ἐν τῇ 
τῆς Ἑκάτης, φησίν, νήσῳ τῇ Ἴριδι θύουσι Δήλιοι τοὺς 
βασυνίας καλουμένους. ἐστὶν δὲ ἑφθὸν πύρινον, σταῖς 
σὺν μέλιτι καὶ τὰ καλούμενα κόκκωρα ἰσχὰς καὶ κάρυα 
τρία.‘ 
  ΣΤΡΕΠΤΟΙ καὶ ΝΕΗΛΑΤΑ. τούτων μνημονεύει Δη-
μοσθένης ὁ ῥήτωρ ἐν τῷ ὑπὲρ Κτησιφῶντος περὶ 
τοῦ στεφάνου (260).  
    ΕΠΙΧΥΤΩΝ Νικοφῶν ἐν Χειρογάστορσιν (I 778 K)· 
    ἐγὼ μὲν ἄρτους, μᾶζαν, ἀθάρην, ἄλφιτα, 
    κόλλικας, ὀβελίαν, μελιτοῦτταν, ἐπιχύτους, 
    πτισάνην, πλακοῦντας, δενδαλίδας, ταγηνίας. 
Πάμφιλος δὲ τὸν ΑΤΤΑΝΙΤΗΝ καλούμενον ἐπίχυτόν 
φησι καλεῖσθαι. τοῦ δὲ ἀττανίτου Ἱππῶναξ ἐν τούτοις 
μνημονεύει (fr. 36 B4)· 
    οὐκ ἀτταγᾶς τε καὶ λαγὼς καταβρύκων, 
    οὐ τηγανίτας σησάμοισι φαρμάσσων, 
    οὐδ' ἀττανίτας κηρίοισιν ἐμβάπτων. 
    ΚΗΡΙΟΝ πλακοῦς ἄρτος, ὃν Ἀργεῖοι παρὰ τῆς νύμ-
φης πρὸς τὸν νυμφίον φέρουσιν. ’ὀπτᾶται δ' ἐν ἄν-
θραξιν, καὶ καλοῦνται ἐπ' αὐτὸν οἱ φίλοι, παρατίθεται 
δὲ μετὰ μέλιτος‘, ὥς φησιν Φιλητᾶς ἐν Ἀτάκτοις 
(fr. 47 B). 
  ΓΛΥΚΙΝΑΣ ὁ διὰ γλυκέος 〈οἴνου〉 καὶ ἐλαίου πλα-
κοῦς παρὰ Κρησίν, ὥς φησι Σέλευκος ἐν Γλώσσαις. 
  ΕΜΠΕΠΤΑΣ, ὁ αὐτός φησι, πύρινος ἄρτος κοῖλος 
καὶ σύμμετρος, ὅμοιος ταῖς λεγομέναις κρηπῖσιν, εἰς 
ἃς ἐντίθεται τὰ διὰ [τοῦ] τυροῦ σκευαζόμενα πλα-
κούντια. 
  ΕΓΚΡΙΔΕΣ πεμμάτιον ἑψόμενον ἐν ἐλαίῳ καὶ 
μετὰ τοῦτο μελιτούμενον. μνημονεύει αὐτῶν Στησί-
χορος διὰ τούτων (fr. 2 B)· 
      χόνδρον τε καὶ ἐγκρίδας 
      ἄλλα τε πέμματα καὶ μέλι χλωρόν.  
μνημονεύει αὐτῶν καὶ Ἐπίχαρμος (p. 231 L) καὶ ἐν 
τοῖς Ἐγχειρογάστορσι Νικοφῶν (I 779 K). Ἀριστο-
φάνης δ' ἐν Δαναίσιν καὶ πωλητήν φησιν αὐτῶν εἶναι 
ἐν τούτοις (I 457 K)· 
      μήτ' αρμα εἶναι ἐγκριδοπώλην. 
Φερεκράτης δ' ἐν Κραπατάλλοις (ib. 168)· 
    ταῦτ' ἔχων ἐν ταῖς ὁδοῖς ἁρπαζέτω τὰς ἐγκρίδας. 
    ΕΠΙΚΥΚΛΙΟΣ πλακοῦς τις παρὰ Συρακοσίοις οὕτως 
καλούμενος. καὶ μέμνηται αὐτοῦ Ἐπίχαρμος ἐν Γᾷ 
καὶ Θαλάσσᾳ (p. 224 L). 
  ΓΟΥΡΟΣ ὅτι πλακοῦντος εἶδος ὁ Σόλων ἐν τοῖς 
Ἰάμβοις φησίν (fr. 38 B)· 
    πίνουσι καὶ τρώγουσιν οἳ μὲν ἴτρια, 
    οἳ δ' ἄρτον αὐτῶν, οἳ δὲ συμμεμιγμένους 
    γούρους φακοῖσι. κεῖθι δ' οὔτε πεμμάτων 
    ἄπεστιν οὐδ' ἑνασσεν ἀνθρώποισι γῆ 
    φέρει μέλαινα, πάντα δ' ἀφθόνως πάρα. 
    ΚΡΙΒΑΝΑΣ πλακοῦντάς τινας ὀνομαστικῶς Ἀπολλό-
δωρος παρ' Ἀλκμᾶνι (fr. 20). ὁμοίως καὶ Σωσίβιος 
ἐν γʹ περὶ Ἀλκμᾶνος, τῷ σχήματι μαστοειδεῖς εἶναι 
φάσκων αὐτούς, χρῆσθαι δ' αὐτοῖς Λάκωνας πρὸς τὰς 
τῶν γυναικῶν ἑστιάσεις, περιφέρειν τ' αὐτούς, ὅταν 
μέλλωσιν ᾄδειν τὸ παρεσκευασμένον ἐγκώμιον τῆς Παρ-
θένου αἱ ἐν τῷ χορῷ ἀκόλουθοι. 
  ΚΡΙΜΝΙΤΗΣ πλακοῦς ποιὸς διὰ κρίμνων γινόμενος, 
ὡς Ἰατροκλῆς ἐν τῷ περὶ Πλακούντων ἀναγράφει.  
  ΣΤΑΙΤΙΤΑΣ πλακοῦς ποιὸς ἐκ σταιτὸς καὶ μέλι-
τος. μνημονεύει Ἐπίχαρμος ἐν Ἥβας Γάμῳ (p. 231 L). 
σταῖς δ' ἐστὶν ὑγρὸν εἰς τήγανον ὑποχεόμενον, μέλιτος 
ἐπιβαλλομένου καὶ σησάμης καὶ τυροῦ, ὡς Ἰατροκλῆς 
φησίν. 
  ΧΑΡΙΣΙΟΣ. τούτου μνημονεύει Ἀριστοφάνης ἐν 
Δαιταλεῦσιν (I 442 K)· 
      ἐγὼ δ' ἑλὼν 
    πέμψω πλακοῦντ' 〈ἐς〉 ἑσπέραν χαρίσιον. 
Εὔβουλος δ' ἐν Ἀγκυλίωνι ὡς περὶ ἄρτου αὐτοῦ 
ὄντος οὑτωσὶ λέγει (II 165 K)· 
    ἐξεπήδης' ἀρτίως πέττουσα τὸν χαρίσιον. 
    ΕΠΙΔΑΙΤΡΟΝ πλακουντῶδες μάζιον ἐπὶ τῷ δείπνῳ 
ἐσθιόμενον, ὥς φησι Φιλήμων ἐν τῷ περὶ Ἀττικῶν 
Ὀνομάτων. 
  ΝΑΝΟΣ ἄρτος πλακουντώδης διὰ τυροῦ καὶ ἐλαίου 
σκευαζόμενος. 
  ΨΩΘΙΑ τὰ ψαθύρια. Φερεκράτης Κραπατάλλοις 
(I 168 K)· 
    λήψει δ' ἐν Ἅιδου κραπάταλον [τριωβόλου] καὶ ψωθία. 
Ἀπολλόδωρος δ' ὁ Ἀθηναῖος καὶ Θεόδωρος δ' ἐν 
Ἀττικαῖς Γλώσσαις τοῦ ἄρτου τὰ ἀποθραυόμενα ψωθία 
καλεῖσθαι, ἃ τινὰς ὀνομάζειν ἀτταράγους. 
  ΙΤΡΙΟΝ πεμμάτιον λεπτὸν διὰ σησάμου καὶ μέλι-
τος γινόμενον. μνημονεύει αὐτοῦ Ἀνακρέων οὕτως 
(fr. 17 B)·  
    ἠρίστησα μὲν ἰτρίου λεπτοῦ 〈μικρὸν〉 ἀποκλάς, 
    οἴνου δ' ἐξέπιον κάδον. 
Ἀριστοφάνης Ἀχαρνεῦσιν (1092)· 
      πλακοῦντες, σησαμοῦντες, ἴτρια. 
Σοφοκλῆς Ἔριδι (fr. 189 N)· 
    ἐγὼ δὲ πεινῶς' αὖ πρὸς ἴτρια βλέπω. 
    ΑΜΟΡΑΙ. τὰ μελιτώματα Φιλητᾶς ἐν Ἀτάκτοις (fr. 34 B) 
ἀμόρας φησὶν καλεῖσθαι. μελιτώματα δ' ἐστὶν πεπεμμένα. 
  ΤΑΓΗΝΙΤΗΣ πλακοῦς ἐν ἐλαίῳ τετηγανισμένος. μνη-
μονεύει Μάγνης 〈ἢ〉 ὁ ποιήσας τὰς εἰς αὐτὸν ἀνα-
φερομένας κωμῳδίας ἐν Διονύσῳ δευτέρῳ (I 7 K)· 
    ταγηνίας ἤδη τεθέασαι χλιαροὺς 
    σίζοντας, ὅταν αὐτοῖσιν ἐπιχέῃς μέλι; 
καὶ Κρατῖνος ἐν Νόμοις (ib. 52)· 
    καὶ δρόσον βάλλων ἕωθεν χλιαρὸς ταγηνίας. 
    ΕΛΑΦΟΣ πλακοῦς ὁ τοῖς Ἐλαφηβολίοις ἀναπλασσό-
μενος διὰ σταιτὸς καὶ μέλιτος καὶ σησάμου. 
  ΝΑΣΤΟΣ πλακοῦντος εἶδος, ἔχων ἔνδον καρυκκείας. 
  ΧΟΡΙΑ βρώματα διὰ μέλιτος καὶ γάλακτος γι-
νόμενα. 
    ΑΜΟΡΒΙΤΗΣ πλακοῦντος εἶδος παρὰ Σικελοῖς. οἳ δὲ ... 
    ΠΑΙΣΑ πλακούντια παρὰ Κῴοις, ὥς φησιν Ἰατρο-
κλῆς. 
  ΣΗΣΑΜΙΔΕΣ ἐκ μέλιτος καὶ σησάμων πεφρυγμένων 
καὶ ἐλαίου σφαιροειδῆ πέμματα. Εὔπολις Κόλαξιν 
(I 304 K)·  
      ὃς χαρίτων μὲν ὄζει, 
      καλλαβίδας δὲ βαίνει, 
      σησαμίδας δὲ χέζει, 
      μῆλα δὲ χρέμπτεται. 
Ἀντιφάνης Δευκαλίωνι (II 43 K)· 
    σησαμίδας ἢ μελίπηκτα ἢ τοιοῦτό τι. 
μνημονεύει αὐτῶν καὶ Ἔφιππος ἐν Κύδωνι· πρόκει-
ται τὸ μαρτύριον (p. 642f). 
    〈ΓΕΛΩΝΕΙΟΣ πλακοῦς .....〉 
    ΜΥΛΛΟΙ. Ἡρακλείδης ὁ Συρακόσιος ἐν τῷ περὶ 
Θεσμῶν ἐν Συρακούσαις φησὶ τοῖς Παντελείοις τῶν 
Θεσμοφορίων ἐκ σησάμου καὶ μέλιτος κατασκευάζεσθαι 
ἐφήβαια γυναικεῖα, ἃ καλεῖσθαι κατὰ πᾶσαν Σικελίαν 
μυλλοὺς καὶ περιφέρεσθαι ταῖς θεαῖς. 
  ΕΧΙΝΟΣ. Λυγκεὺς ὁ Σάμιος ἐν τῇ πρὸς Διαγόραν 
Ἐπιστολῇ ἐκ παραλλήλου τιθεὶς τὰ κατὰ τὴν Ἀττικὴν 
ἐξαιρέτως γινόμενα τοῖς ἐν τῇ Ῥόδῳ γράφει οὕτως· 
’τῇ δὲ περὶ τὸν ἄμητα δόξῃ τὸν καινὸν ἀνταγωνιστὴν 
ἐπὶ τῆς δευτέρας εἰσάγουσι τραπέζης ἐχῖνον. ὑπὲρ οὗ 
νῦν μὲν ἐπὶ κεφαλαίου· παραγενομένου δὲ σοῦ καὶ 
συντεθέντος κατὰ τοὺς ἐν Ῥόδῳ νόμους ἀπομασησα-
μένου πειράσομαι πλείω περιθεῖναι λόγον.‘ 
  ΚΟΤΥΛΙΣΚΟΙ. Ἡρακλέων ὁ Ἐφέσιος πλακοῦντάς  
τινάς φησιν οὕτω καλεῖσθαι τοὺς ἐκ τρίτου μέρους 
τῆς χοίνικος γινομένους. 
  ΧΟΙΡΙΝΑΙ. τούτων μνημονεύει Ἰατροκλῆς ἐν τῷ 
περὶ Πλακούντων καὶ τοῦ ΠΥΡΑΜΟΥΝΤΟΣ καλουμένου, 
〈οὐ〉 διαφέρειν λέγων τῆς πυραμίδος καλουμένης. γί-
νεσθαι γὰρ ταύτην ἐκ πυρῶν πεφωσμένων καὶ μέλιτι 
δεδευμένων. αὗται δὲ ἆθλα τίθενται ταῖς παννυχίσι 
τῷ διαγρυπνήσαντι. 
  Χρύσιππος δ' ὁ Τυανεὺς ἐν τῷ ἐπιγραφο-
μένῳ Ἀρτοκοπικῷ εἴδη πλακούντων καὶ γένη τάδε 
ἀναγράφει· ’Τερεντῖνον, Κρασσιανόν, Τουτιανόν, Σα-
βελλικὸν κλοῦστρον, Ἰουλιανόν, Ἀπικιανόν, Κανωπικά, 
περλούκιδον, Καππαδοκικόν, ἡδύβια, μαρυπτόν, πλί-
κιον, γουττᾶτον, Μοντιανόν. τοῦτον, φησί, μάξεις ἐξ 
οἴνου σκληρόν· εἰ δέ σοι τυρίον παρέσται, ἥμισυ μάξεις 
ἐξ οἴνου καὶ ἥμισυ ἐκ τυροῦ· ἡδονικώτερον γὰρ γίνεται. 
κλοῦστρον Κυριανόν, κλοῦστρον γουττᾶτον, κλοῦστρον 
Φαβωνιανόν. μουστάκια ἐξ οἰνομέλιτος, μουστάκια ση-
σαμᾶτα, κλοῦστρον πούριον, γωσλωανιον, Παυλινιανόν. 
ἐκ τυροῦ δέ, φησί, γίνεται πλακουντηρὰ τάδε· ἔγχυτος, 
σκριβλίτης, σουβίτυλλος. γίνεται δὲ καὶ ἐξ ἄλικος 
σουβίτυλλος. σπῖρα· καὶ οὗτος ἐκ τυροῦ γίνεται. λού-
κουντλοι, ἀργυροτρύφημα, λίβος, κίρκλος λιξόλας, κλου-
στροπλακοῦς. γίνεται δέ, φησί, καὶ ὀρυζίτης πλακοῦς.  
ὁ δὲ φθοῖς οὕτω γίγνεται· τυρὸν ἐκπιέσας τρῖβε καὶ 
ἐμβαλὼν ἐς κόσκινον χάλκεον διήθει, εἶτ' ἐπίβαλε μέλι 
καὶ σελίγνεως ἡμίναν καὶ συμμάλαξον εἰς ἕν. κάτιλλος 
δὲ ὀρνᾶτος ὁ λεγόμενος παρὰ Ῥωμαίοις οὕτως γίγνεται· 
θρίδακας πλύνας ξέσον καὶ ἐμβαλὼν οἶνον εἰς θυίαν 
τρῖβε τὰς θρίδακας, εἶτα τὸν χυλὸν ἐκπιέσας σελίγνιον 
συμφύρασον αὐτῷ καὶ συμπεσεῖν ἐάσας μετ' ὀλίγον 
τρῖψον εὐτόνως, προσβαλὼν ὀλίγον στέατος χοιρείου 
καὶ πέπερι, καὶ πάλιν τρίψας ἕλκυσον λάγανον καὶ 
λειάνας ἐκτεμὼν κατάτεμνε καὶ ἕψε εἰς ἔλαιον θερμό-
τατον εἰς ἠθμὸν βαλὼν τὰ κατακεκομμένα. ἄλλα πλα-
κούντων γένη· ὀστρακίτης, ἀττανῖται, ἄμυλον, τυρο-
κόσκινον. τυρὸν ἐκπιάσας καλῶς θὲς εἰς ἄγγος, εἶτ' 
ἄνω κόσκινον χαλκοῦν ἐπιθεὶς δίαγε τὸν τυρόν. ὅταν 
δὲ μέλλῃς προσφέρειν, βάλε μέλιτος αὔταρκες ἐπάνω. 
ὑποτυρίδες δὲ οὕτως γίνονται· εἰς γάλα βαλὼν μέλι 
ἐκπίεσον καὶ βάλε εἰς σκεῦος καὶ ἔα παγῆναι. ἐὰν δέ 
σοι παρῇ κοσκίνια μικρά, ἐπίβαλε εἰς αὐτὰ τὸ σκεῦος, 
καὶ ἔα ἐκρεῖν τὸν ὀρόν. καὶ ὅταν σοὶ δόξῃ πεπηγέναι, 
ἄρας τὸ σκεῦος μετάβαλε εἰς ἀργύρωμα, καὶ ἔσται ἡ 
ὄψις ἄνωθεν. ἐὰν δὲ μὴ ᾖ κοσκίνια, φλαβιλλίοις και-
νοῖς χρῶ, ἐν οἷς τὸ πῦρ ῥιπίζεται· τὴν γὰρ αὐτὴν 
ποιεῖ χρείαν. κοπτοπλακοῦς. ἐν Κρήτῃ δέ, φησίν, πλα-
κουντάριον ποιοῦσιν, ὅπερ ὀνομάζουσι γάστριν. γίνεται 
δὲ οὕτως· κάρυα Θάσια καὶ Ποντικὰ καὶ ἀμύγδαλα, 
ἔτι δὲ μήκων, ἃ [ὃν] φρύξας θεράπευσον καλῶς καὶ εἰς 
θυίαν καθαρὰν τρῖψον ἐπιμελῶς· συμμίξας τε τὴν ὀπώ- 
ραν μάλαξον μέλιτι ἡψημένῳ, προσβαλὼν πέπερι πλέον 
καὶ μάλαξον· γίνεται δὲ μέλαν διὰ τὴν μήκωνα. δια-
πλατύνας ποίησον τετράγωνον. εἶτα σήσαμον λευκὸν 
τρίψας μάλαξον μέλιτι ἡψημένῳ καὶ ἕλκυσον λαγάνια 
δύο καὶ ἓν θὲς ὑποκάτω καὶ τὸ ἄλλο ἐπάνω, ἵνα τὸ 
μέλαν εἰς μέσον γένηται, εὖ ῥύθμισόν τε αὐτό.‘ ταῦτα 
καὶ ὁ σοφὸς πεμματολόγος Χρύσιππος. 
 Ἁρποκρα-
τίων δὲ ὁ Μενδήσιος ἐν τῷ περὶ Πλακούντων τὴν παρ' 
Ἀλεξανδρεῦσι καλουμένην ΠΑΓΚΑΡΠΙΑΝ .... καλεῖ. 
ἴτρια δ' ἐστὶ ταῦτα συντεθρυμμένα μετὰ μέλιτος ἑψό-
μενα· καὶ μετὰ τὴν ἕψησιν σφαιρηδὸν συντεθέντα περι-
δεῖται βύβλῳ λεπτῇ ἕνεκα τοῦ συμμένειν. ΠΟΛΤΟΥ δὲ 
μνημονεύει Ἀλκμὰν οὕτως (fr. 75 B4)· 
    ἤδη παρέξει πυάνιόν τε πολτὸν 
    χίδρον τε λευκὸν κηρίναν τ' ὀπώραν. 
ἐστὶ δὲ τὸ πυάνιον, ὥς φησι Σωσίβιος, πανσπερμία 
ἐν γλυκεῖ ἡψημένη· χίδρον δὲ οἱ ἑφθοὶ πυροί. κηρίναν 
δὲ ὀπώραν λέγει τὸ μέλι. καὶ Ἐπίχαρμος δὲ οὕτως 
λέγει ἐν Γῇ καὶ Θαλάσσῃ (p. 225 L)· 
      πολτὸν ἕψειν ὄρθριον. 
καὶ τῶν καλουμένων δὲ ΜΕΛΙΚΗΡΙΔΩΝ μνημονεύει Φε-
ρεκράτης ἐν Αὐτομόλοις οὕτως (I 152 K)· 
    ὥσπερ τῶν αἰγιδίων ὄζειν ἐκ τοῦ στόματος μελικήρας.’ 
  λεχθέντων καὶ τούτων ὁ σοφὸς Οὐλπιανὸς 
ἔφη· ‘πόθεν ὑμῖν, ὦ πολυμαθέστατοι γραμματικοί, καὶ 
ἐκ ποίας βιβλιοθήκης ἀνεφάνησαν οἱ σεμνότατοι οὗτοι  
συγγραφεῖς Χρύσιππος καὶ Ἁρποκρατίων, διαβάλλοντες 
καλῶν ὀνόματα φιλοσόφων τῇ ὁμωνυμίᾳ; τίς δὲ καὶ 
ἡμίναν Ἑλλήνων ὠνόμασεν ἢ τίς ἀμύλου μνημονεύει;’ 
ἀπαντήσαντος δ' αὐτῷ τοῦ Λαρηνσίου καὶ εἰπόντος· 
‘τὴν μὲν ἡμίναν οἱ τὰ εἰς Ἐπίχαρμον ἀναφερόμενα 
ποιήματα πεποιηκότες οἴδασι, κἀν τῷ Χείρωνι ἐπιγρα-
φομένῳ οὕτως λέγεται (p. 296 L)· 
    καὶ πιεῖν ὕδωρ διπλάσιον χλιαρόν, ἡμίνας δύο. 
τὰ δὲ ψευδεπιχάρμεια ταῦτα ὅτι πεποιήκασιν ἄνδρες 
ἔνδοξοι Χρυσόγονός τε ὁ αὐλητής, ὥς φησιν Ἀριστό-
ξενος ἐν ὀγδόῳ Πολιτικῶν Νόμων (FHG II 289), τὴν 
Πολιτείαν ἐπιγραφομένην· Φιλόχορος δ' ἐν τοῖς περὶ 
Μαντικῆς (ib. I 416) Ἀξιόπιστον τὸν εἴτε Λοκρὸν γένος 
ἢ Σικυώνιον τὸν Κανόνα καὶ τὰς Γνώμας πεποιηκέναι 
φησίν. ὁμοίως δὲ ἱστορεῖ καὶ Ἀπολλόδωρος. τοῦ 
δὲ ἀμύλου μνημονεύει Τηλεκλείδης ἐν Στερροῖς 
οὑτωσὶ λέγων (I 217 K)· 
    φιλῶ πλακοῦντα θερμόν, ἀχράδας οὐ φιλῶ, 
    χαίρω λαγῴοις ἐπ' ἀμύλῳ καθημένοις.’ 
  τούτων ἀκούσας ὁ Οὐλπιανὸς ἔφη· ‘ἀλλ' ἐπειδὴ 
καὶ κοπτήν τινα καλεῖτε, ὁρῶ δὲ ἑκάστῳ κειμένην ἐπὶ 
τῆς τραπέζης, λέγετε ἡμῖν, ὦ λίχνοι, τίς τοῦ ὀνόματος 
τούτου τῶν ἐνδόξων μνημονεύει.’ καὶ ὁ Δημόκριτος 
ἔφη· ‘τὸ μὲν θαλάσσιον πράσον κοπτήν φησι καλεῖσθαι 
Διονύσιος ὁ Ἰτυκαῖος ἐν ἑβδόμῳ Γεωργικῶν. τοῦ 
δὲ ἡμῖν παρακειμένου μελιπήκτου μέμνηται Κλέαρχος  
ὁ Σολεὺς ἐν τῷ περὶ Γρίφων (FHG II 322) οὑτωσὶ λέγων· 
’σκεύη κελεύοντι λέγειν ὅμοια εἰπεῖν· 
    τρίπους, χύτρα, λυχνεῖον, ἀκταία, βάθρον, 
    σπόγγος, λέβης, σκαφεῖον, ὅλμος, λήκυθος, 
    σπυρίς, μάχαιρα, τρυβλίον, κρατήρ, ῥαφίς. 
ἢ πάλιν ὄψων οὕτως· 
    ἔτνος, φακῆ, τάριχος, ἰχθύς, γογγυλίς, 
    σκόροδον, κρέας, θύννειον, ἅλμη, κρόμμυον, 
    σκόλυμος, ἐλαία, κάππαρις, βολβός, μύκης. 
ἐπί τε τῶν τραγημάτων ὁμοίως· 
    ἄμης, πλακοῦς, ἔντιλτος, ἴτριον, ῥόα, 
    ᾠόν, ἐρέβινθος, σησάμη, κοπτή, βότρυς, 
    ἰσχάς, ἄπιος, πέρσεια, μῆλ', ἀμύγδαλα.‘ 
ταῦτα μὲν ὁ Κλέαρχος. ὁ δὲ φλυακογράφος Σώπα-
τρος ἐν τῷ ἐπιγραφομένῳ Πύλαι δράματί φησιν· 
    τίς δ' ἀναρίθμου μήκωνος εὗρε κοπτὰς 
    ἢ κνηκοπύρους ἡδονὰς τραγημάτων ἔμιξεν; 
ἀπέχεις, ὦ καλέ μου λογιστὰ Οὐλπιανέ, τὴν κοπτήν· 
ἧς συμβουλεύω σοι ἀπεσθίειν.’ καὶ ὃς οὐδὲν μελλή-
σας ἀνελόμενος ἤσθιεν. γελασάντων δὲ πάντων ἔφη 
ὁ Δημόκριτος· ‘ἀλλ' οὐκ ἐσθίειν σοι προσέταξα, καλὲ 
ὀνοματοθήρα, ἀλλὰ μὴ ἐσθίειν· τὸ γὰρ ἀπεσθίειν 
οὕτως εἴρηκεν ἐν Φινεῖ ὁ κωμῳδιοποιὸς Θεόπομπος 
(I 749 K)· 
    παῦσαι κυβεύων, μειράκιον, καὶ τοῖς βλίτοις 
    διαχρῶ τὸ λοιπόν. κοιλίαν σκληρὰν ἔχεις·  
    τὰ πετραῖα τῶν ἰχθυδίων ἀπέσθιε· 
    ἡ τρὺξ ἄριστόν ἐστιν εἰς εὐβουλίαν. 
ταῦτ' ἢν ποῇς, ῥᾴων ἔσει τὴν οὐσίαν. 
χρῶνται δὲ τῷ ἀπεσθίειν καὶ ἀντὶ τοῦ ἀπό τινος 
ἐσθίειν, ὡς Ἕρμιππος ἐν Στρατιώταις (I 239 K)· 
      οἴμοι τάλας, δάκνει, δάκνει, 
    ἀπεσθίει μου τὴν ἀκοήν.’ 
  ἐπὶ τούτῳ ἐλεγχθεὶς ὁ Σύρος καὶ δηχθεὶς 
σφόδρα ‘ἀλλὰ μήν, ἔφη, παράκειται ἡμῖν ἐπὶ τῆς τρα-
πέζης καὶ ψιττάκια· ἅπερ ἢν εἴπῃς παρὰ τίνι κεῖται, 
’δώσω σοι‘ οὐ ’χρυσέους δέκα στατῆρας‘ κατὰ τὸν 
Ποντικὸν λεσχηνευτήν, ἀλλὰ τουτὶ τὸ ἔκπωμα.’ σιω-
πήσαντος δὲ τοῦ Δημοκρίτου ‘ἀλλ' ἐπεὶ ἀπορεῖς, ἔφη, 
ἐγώ σε διδάξω. Νίκανδρος μὲν ὁ Κολοφώνιος ἐν 
τοῖς Θηριακοῖς μνημονεύων αὐτῶν φησιν (891)· 
    φιττάκι' ἀκρεμόνεσσιν ἀμυγδαλέοισιν ὅμοια. 
γράφεται δὲ καί ’βιστάκια ...... ἀμυγδαλόεντα πέ-
φανται.‘ καὶ Ποσειδώνιος δὲ ὁ ἀπὸ τῆς στοᾶς ἐν 
τῇ τρίτῃ τῶν Ἱστοριῶν γράφει οὕτως (FHG III 253)· 
’φέρει δὲ καὶ τὸ πέρσειον ἡ Ἀραβία καὶ ἡ Συρία καὶ 
τὸ καλούμενον βιστάκιον· ὃ δὴ βοτρυώδη τὸν καρπὸν 
ἀφίησι λευκόφαιον ὄντα καὶ μακρόν, παρεμφερῆ τοῖς 
δακρύοις, ἃ δὴ ῥαγῶν τρόπον ἀλλήλοις ἐπιβάλλει, τὰ 
δ' ἔνδον ἔγχλωρον καὶ τοῦ κωνίου τῶν στροβίλων 
ἧττον μὲν εὔχυμον, εὐώδη δὲ μᾶλλον.‘ οἱ δὲ τὰ  
Γεωργικὰ συγγράψαντες ἀδελφοὶ ἐν τῷ γʹ γράφουσιν 
οὕτως· ’καὶ τὴν μελίαν καὶ τὴν τέρμινθον, ἃ δὴ νῦν 
πιστάκια οἱ Σύροι καλοῦσιν.‘ καὶ οὗτοι μὲν διὰ τοῦ 
π̅ πιστάκια ταῦτα ὠνόμασαν, ὁ δὲ Νίκανδρος δασέως 
φιττάκια, Ποσειδώνιος δὲ βιστάκια.’ 
  περιβλέψας οὖν ἐπὶ τούτοις τοὺς παρόντας καὶ 
τυχὼν ἐπαίνου ἔφη· ‘ἀλλὰ μὴν καὶ περὶ τῶν ἄλλων 
πάντων τῶν παρακειμένων λελέξεταί μοι, ἵνα με τῆς 
πολυμαθίας ἀγασθῆτε· ἐρῶ δὲ πρότερον περὶ τῶν παρὰ 
Ἀλεξανδρεῦσιν καλουμένων κοννάρων καὶ παλιούρων. 
μνημονεύει δ' αὐτῶν Ἀγαθοκλῆς ὁ Κυζικηνὸς ἐν γʹ 
τῶν περὶ τῆς πατρίδος λέγων οὕτως (FHG IV 289)· 
’κεραυνοῦ δὲ σκήψαντος εἰς τὸν τάφον ἀνεβλάστησεν 
ἐκ τοῦ σήματος δενδρίον, ὃ ἐκεῖνοι κόνναρον ἐπονομά-
ζουσιν. ἐστὶ δὲ τὸ δενδρίον μεγέθει μὲν πτελέης καὶ 
πεύκης οὐθέν τι μεῖον, ἀκρεμόνας δὲ ἔχει θαμέας καὶ 
δολιχοὺς καὶ ἐπ' ὀλίγον ἀκανθώδεας, τὸ δὲ φύλλον 
τέρεν καὶ χλωρόν, τῇ φυῇ περιφερές. καρποφορεῖ δὲ 
δὶς τοῦ ἔτεος, ἦρός τε καὶ φθινοπώρου. γλυκὺς δὲ 
πάνυ ὁ καρπός, μέγεθος κατὰ φαυλίην ἐλάην καὶ τὴν 
σάρκα καὶ τὸ ὀστέον ταύτῃ προσείκελον, διαλλάσσον 
δὲ τῇ τοῦ χυμοῦ ἡδονῇ. καὶ τρώγεται ἔτι χλωρὸς ὁ 
καρπός· καὶ ἐπὴν αὐανθῇ, ποιοῦσιν ἐξ αὐτοῦ ἄλευρα, 
καὶ πατέονται ταῦτα οὐ μάξαντες οὐδ' ὕδατι δεύοντες, 
ἀλλὰ φαύλως ὁκοῖά περ πέφυκεν.‘ καὶ Εὐριπίδης ἐν 
Κύκλωπί φησι (393)· ’παλιούρου κλάδῳ.‘ Θεόπομπός 
τε ἐν εἰκοστῇ πρώτῃ Φιλιππικῶν (FHG I 303) μνημονεύει 
αὐτῶν καὶ Δίφιλος ὁ Σίφνιος ἰατρὸς ἐν τῷ περὶ  
τῶν Προσφερομένων τοῖς ὑγιαίνουσι καὶ τοῖς νοσοῦ-
σιν. τούτων δὲ πρῶτον ἐμνήσθην, ἄνδρες φίλοι, οὐχ 
ὅτι ἡμῖν παράκειται νῦν, ἀλλ' ὅτι πολλάκις ἐν τῇ 
καλῇ Ἀλεξανδρείᾳ ἐπὶ τῶν δευτέρων τραπεζῶν παρα-
κείμενα ἔλαβον καὶ ζητηθέντος ἐκεῖ τοῦ ὀνόματος ἐν-
θάδε τῷ βιβλίῳ ἐντυχὼν ἀνελεξάμην. 
 ἑξῆς οὖν 
λέξω περὶ τῶν παρακειμένων ΑΠΙΩΝ· ἐπεὶ ἀπ' αὐτῶν 
καὶ ἡ Πελοπόννησος Ἀπία ἐκλήθη διὰ τὸ ἐπιδαψιλεύειν 
ἐν αὐτῇ τὸ φυτόν, φησὶν Ἴστρος ἐν τοῖς Ἀργολικοῖς 
(FHG I 424). ὅτι δὲ τὰς ἀπίους ἐν ὕδατι εἰσέφερον 
εἰς τὰ συμπόσια Ἄλεξις ἐν Βρεττίᾳ παρίστησι διὰ 
τούτων (II 309 K)· 
      εἶδές ποτε 
    πίνουσιν ἀνθρώποις ἀπίους παρακειμένας 
    ἐν ὕδατι; {Β.} πολλοῖς πολλάκις δήπου. τί οὖν; 
    {Α.} οὐκοῦν ἕκαστος ἐκλεγόμενος λαμβάνει 
    τῶν ἐπινεουσῶν τὴν πεπαιτάτην ἀεί; 
    {Β.} δηλονότι. 
αἱ δ' ἁμαμηλίδες οὔκ εἰσιν ἄπιοι, ὥς τινες οἴονται, 
ἀλλ' ἕτερόν τι καὶ ἥδιον καὶ ἀπύρηνον. Ἀριστομένης 
ἐν Διονύσῳ φησίν (I 692 K) 
    ὁ Χῖος οὐκ οἶσθ' ὡς ἁμαμηλίδας ποιεῖ; 
ὅτι δ' ἐστὶν ἕτερον τῆς ἀπίου καὶ ἥδιον 〈καὶ ἀπύρη-
νον〉 Αἰσχυλίδης παρίστησιν ἐν τρίτῳ Γεωργικῶν. 
περὶ Κέω γοῦν τῆς νήσου λέγων γράφει οὕτως· ’ἀπίους 
ἡ νῆσος φέρει κρατίστας κατὰ τὰς ἐν Ἰωνίᾳ καλουμέ-
νας ἁμαμηλίδας· εἰσὶ γὰρ ἀπύρηνοί τε καὶ ἡδεῖαι καὶ  
γλυκεῖαι.‘ Ἀέθλιος δ' ἐν εʹ Ὥρων Σαμίων (cf. p. 653f), 
εἰ γνήσια τὰ συγγράμματα, ὁμομηλίδας αὐτὰς καλεῖ. 
Πάμφιλος δ' ἐν τοῖς περὶ Γλωσσῶν καὶ Ὀνομάτων 
’ἐπιμηλίς, φησίν, ἀπίου γένος.‘ Ἀνδροτίων δ' ἐν τῷ 
περὶ Γεωργικῶν φωκίδας φησὶν εἶδος ἀπίων εἶναι. 
  ΡΟΩΝ. ... δὲ σκληροκόκκων. τῶν γὰρ ἀπυρή-
νων Ἀριστοφάνης ἐν Γεωργοῖς (I 421 K) μνημονεύει. 
καὶ ἐν Ἀναγύρῳ (ib. 404)· 
      πλὴν ἀλεύρου καὶ ῥόας. 
καὶ ἐν Γηρυτάδῃ (ib. 433). Ἕρμιππος δ' ἐν Κέρκωψί 
φησιν (ib. 234)· 
    ἤδη τεθέασαι κόκκον ἐν χιόνι ῥόας; 
(ῥοίδιον μέντοι ὡς βοίδιον τὸ ὑποκοριστικόν.) Ἀντι-
φάνης ἐν Βοιωτίᾳ (II 36 K)· 
      ἐνεγκεῖν ἐξ ἀγροῦ μοι τῶν ῥοιῶν 
    τῶν σκληροκόκκων. 
Ἐπίλυκος Κωραλίσκῳ (I 803 K)· 
      μῆλα καὶ ῥόας λέγεις. 
Ἄλεξις Μνηστῆρσιν (II 321 K)· 
    ῥόαν γὰρ ἐκ τῆς χειρὸς αὐτῶν ... 
σίδας δ' ὅτι τὰς ῥοιὰς καλοῦσι Βοιωτοὶ Ἀγαθαρχί-
δης ἐν τῇ ἐννεακαιδεκάτῃ τῶν Εὐρωπιακῶν οὕτως 
γράφει (FHG III 192)· ’ἀμφισβητούντων Ἀθηναίων πρὸς 
Βοιωτοὺς περὶ τῆς χώρας ἣν καλοῦσι Σίδας, Ἐπαμι-
νώνδας δικαιολογούμενος ἐξαίφνης ἐκ τῆς ἀριστερᾶς  
μεταλαβὼν κεκρυμμένην ῥόαν καὶ δείξας ἤρετο τί κα-
λοῦσι τοῦτο. τῶν δ' εἰπόντων ‘ῥόαν’, ‘ἀλλ' ἡμεῖς, εἶπε, 
σίδαν’ (ὁ δὲ τόπος τοῦτ' ἔχει τὸ φυτὸν ἐν αὑτῷ πλεῖ-
στον, ἀφ' οὗ τὴν ἐξ ἀρχῆς εἴληφε προσηγορίαν) καὶ 
ἐνίκησεν.‘ (Μένανδρος δ' ἐν Αὑτὸν Τιμωρουμένῳ 
ῥοίδια αὐτὰς ὠνόμασεν διὰ τούτων (III 43 K)· 
    μετ' ἄριστον γὰρ ὡς ἀμυγδάλας ἐγὼ 
    παρέθηκα καὶ τῶν ῥοιδίων ἐτρώγομεν.) 
λέγεται δέ τι καὶ φυτὸν σίδη ὅμοιον ῥοιᾷ, γινόμενον 
ἐν τῇ περὶ Ὀρχομενὸν λίμνῃ ἐν αὐτῷ τῷ ὕδατι, οὗ 
τὰ μὲν φύλλα τὰ πρόβατα ἐσθίει, τὸν δὲ βλαστὸν αἱ 
ὕες, ὡς ἱστορεῖ Θεόφραστος ἐν τετάρτῳ περὶ Φυτῶν 
(c. 4, 10), γίνεσθαι λέγων κἀν τῷ Νείλῳ ὁμώνυμόν τι 
αὐτῇ ἄνευ ῥιζῶν. 
  ΦΟΙΝΙΚΕΣ Ξενοφῶν μὲν ἐν βʹ Ἀναβάσεώς 
φησιν (c. 3, 14)· ’ἐν δὲ σῖτος πολὺς καὶ οἶνος φοινίκων 
καὶ ὄξος [καὶ] ἑψητὸν ἀπὸ τῶν αὐτῶν. αὐταὶ δὲ αἱ 
βάλανοι τῶν φοινίκων οἵας μὲν ἐν τοῖς Ἕλλησιν ἔστιν 
ἰδεῖν τοῖς οἰκέταις ἀπέκειντο· αἱ δὲ τοῖς δεσπόταις 
ἀποκείμεναι ἦσαν ἀπόλεκτοι, θαυμάσιοι τὸ κάλλος καὶ 
τὸ μέγεθος, ἡ δὲ ὄψις ἠλέκτρου οὐδὲν διέφερεν· τὰς 
δέ τινας ξηραίνοντες τραγήματα παρετίθεντο. καὶ ἦν 
παρὰ πότον ἡδὺ μέν, κεφαλαλγὲς δέ.‘ Ἡρόδοτος δ' 
ἐν τῇ αʹ περὶ Βαβυλῶνος λέγων φησίν (c. 193)· ’εἰσὶ 
δ' αὐτόθι φοίνικες πεφυκότες ἀνὰ πᾶν τὸ πεδίον, οἱ 
πλεῦνες αὐτῶν καρποφόροι, ἐκ τῶν καὶ σιτία καὶ οἶνον  
καὶ μέλι ποιέονται· τοὺς συκέων τρόπον θεραπεύουσιν. 
τῶν γὰρ φοινίκων οὓς ἔρσενας καλέουσι, τούτων τὸν 
καρπὸν περιδέουσι τῇσι βαλανηφόροισι τῶν φοινίκων, 
ἵνα τε πεπαίνῃ σφιν ὁ ψὴν τὴν βάλανον ἐνδύνων καὶ 
μὴ ἀπορρείῃ ὁ καρπὸς τοῦ φοίνικος. ψῆνας γὰρ δὴ 
φορέουσιν ἐν τῷ καρπῷ οἱ ἔρσενες καθάπερ οἱ ὄλονθοι.‘ 
τὰ παραπλήσια τοῖς περὶ τὸν Ἡρόδοτον ἱστορεῖ περὶ 
τοῦ ἐν Λιβύῃ καλουμένου λωτοῦ αὐτόπτης γενόμενος 
ὁ Μεγαλοπολίτης Πολύβιος ἐν τῇ ιβʹ τῶν Ἱστοριῶν 
λέγων οὕτως (c. 2 Hu)· ’ἐστὶ δὲ τὸ δένδρον ὁ λωτὸς οὐ 
μέγα, τραχὺ δὲ καὶ ἀκανθῶδες, ἔχει δὲ φύλλον χλωρὸν 
παραπλήσιον τῇ ῥάμνῳ, μικρὸν βαθύτερον καὶ πλατύ-
τερον. ὁ δὲ καρπὸς τὰς μὲν ἀρχὰς ὅμοιός ἐστιν καὶ 
τῇ χρόᾳ καὶ τῷ μεγέθει ταῖς λευκαῖς μυρτίσι ταῖς τετε-
λειωμέναις, αὐξανόμενος δὲ τῷ μὲν χρώματι γίνεται 
φοινικοῦς, τῷ δὲ μεγέθει ταῖς γογγύλαις ἐλαίαις παρα-
πλήσιος, πυρῆνα δὲ ἔχει τελέως μικρόν. ἐπὰν δὲ 
πεπανθῇ, συνάγουσι καὶ τὸν μὲν τοῖς οἰκέταις μετὰ 
χόνδρου κόψαντες σάττουσιν εἰς ἀγγεῖα, τὸν δὲ τοῖς 
ἐλευθέροις ἐξελόντες τὸν πυρῆνα συντιθέασιν ὡσαύτως 
καὶ σιτεύονται τοῦτον. ἐστὶ δὲ τὸ βρῶμα παραπλήσιον 
σύκῳ καὶ φοινικοβαλάνῳ, τῇ δὲ εὐωδίᾳ βέλτιον. γίνεται 
δὲ καὶ οἶνος ἐξ αὐτοῦ βρεχομένου καὶ τριβομένου δι' 
ὕδατος, κατὰ μὲν τὴν γεῦσιν ἡδὺς καὶ ἀπολαυστικός, 
οἰνομέλιτι χρηστῷ παραπλήσιος, ᾧ χρῶνται χωρὶς ὕδα-
τος· οὐ δύναται δὲ πλέον δέκα μένειν ἡμερῶν, διὸ καὶ 
ποιοῦσι κατὰ βραχὺ πρὸς τὴν χρείαν. ποιοῦσι δὲ καὶ 
ὄξος ἐξ αὐτῶν.‘ 
 Μελανιππίδης δ' ὁ Μήλιος ἐν  
ταῖς Δαναίσιν φοίνικας τὸν καρπὸν οὕτως ὀνομάζει τὸν 
λόγον ποιούμενος περὶ αὐτῶν τῶν Δαναίδων (fr. 1 B)· 
    οὐ γὰρ ἀνθρώπων φόρευν μορφὰν ἐνεῖδος, 
    οὐδὲ τὰν αὐδὰν γυναικείαν ἔχον· 
    ἀλλ' ἐν ἁρμάτεσσι διφρούχοις ἐγυμνάζοντ' ἀν' εὔδι' 
    ἄλσεα πολλάκι θήραισιν φρένα τερπόμεναι, 
    ἱερόδακρυν λίβανον εὐώδεις τε φοίνικας κασίαν τε 
    ματεῦσαι, 
    τέρενα Σύρια σπέρματα. 
καὶ Ἀριστοτέλης ἐν τῷ περὶ Φυτῶν (fr. 246 R) οὕτως· 
’φοινίκων ἀνόρχων, οὕς τινες εὐνούχους καλοῦσιν, οἳ 
δ' ἀπυρήνους.‘ φοίνικα δὲ τὸν καρπὸν καὶ Ἑλλάνι-
κος κέκληκεν ἐν τῇ εἰς Ἄμμωνος Ἀναβάσει (FHG I 67), 
εἰ γνήσιον τὸ σύγγραμμα, καὶ Φόρμος ὁ κωμικὸς ἐν 
Ἀταλάνταις (p. 294 L). περὶ δὲ τῶν Νικολάων καλου-
μένων φοινίκων τοσοῦτον ὑμῖν εἰπεῖν ἔχω τῶν ἀπὸ 
τῆς Συρίας καταγομένων, ὅτι ταύτης τῆς προσηγορίας 
ἠξιώθησαν ὑπὸ τοῦ Σεβαστοῦ αὐτοκράτορος σφόδρα 
χαίροντος τῷ βρώματι, Νικολάου τοῦ Δαμασκηνοῦ ἑταί-
ρου ὄντος αὐτῷ καὶ πέμποντος φοίνικας συνεχῶς. τῶν 
ἀπὸ τοῦ περιπάτου δ' ὢν ὁ Νικόλαος καὶ ἱστορίαν 
συνέγραψεν πολλήν. 
  ΙΣΧΑΔΕΣ. σφόδρα τῶν ἰσχάδων ἐθαυμάζοντο 
αἱ Ἀττικαί. Δίνων γοῦν ἐν τοῖς Περσικοῖς (FHG II 91) 
φησιν· ’παρετίθεντο δ' ἐπὶ τῆς τραπέζης τῆς βασιλέως  
ὅσα ἡ γῆ βρώματα φέρει ἧς ἄρχει βασιλεύς, ἀφ' ἑκά-
στου ὅσον ἀπαρχήν. ξενικῷ δὲ οὐδενὶ οὔτε βρώματι 
οὔτε ποτῷ ᾤετο δεῖν ὁ Ξέρξης τοὺς βασιλεῖς χρῆσθαι· 
ὅθεν καὶ νόμος τις ὕστερον ἐγένετο. εἰσενέγκαντος 
γάρ ποτε τῶν εὐνούχων τινὸς ἐν τοῖς λοιποῖς τραγή-
μασιν ἰσχάδας Ἀττικάς, ἐρωτῆσαι ποταπαὶ εἶεν. ἐπεὶ 
δὲ ἐπύθετο ἐξ Ἀθηνῶν, τοῖς ἀγορασταῖς ἀπηγόρευεν 
ὠνεῖσθαι, ἕως ἂν ἐξουσία γένηται αὑτῷ λαμβάνειν 
ὅταν ἐθέλῃ καὶ μὴ ἀγοράζειν. λέγεται δὲ τὸν εὐνοῦχον 
ἐπίτηδες τοῦτο ποιῆσαι, ἵνα αὐτὸν ὑπομνήσῃ τῆς ἐπὶ 
τὰς Ἀθήνας στρατείας.‘ Ἄλεξις δ' ἐν Κυβερνήτῃ 
φησίν (II 339 K)· 
      εἰσέβαινον ἰσχάδες, 
    τὸ παράσημον τῶν Ἀθηνῶν, καὶ θύμου δέσμαι τινές. 
Λυγκεὺς δὲ ἐν τῇ πρὸς τὸν κωμικὸν Ποσείδιππον 
Ἐπιστολῇ ’ἐν τοῖς τραγικοῖς, φησίν, πάθεσιν Εὐριπίδην 
νομίζω Σοφοκλέους οὐδὲν διαφέρειν· ἐν δὲ ταῖς ἰσχάσι 
τὰς Ἀττικὰς τῶν ἄλλων πολὺ προέχειν.‘ κἀν τῇ πρὸς 
Διαγόραν δὲ Ἐπιστολῇ γράφει οὕτως· ’ἡ δὲ γῆ ταῖς 
μὲν χελιδονείοις ἰσχάσιν ἀντιπαρατιθεῖσα τὰς Βρυγιν-
δαρίδας καλουμένας, τῷ μὲν ὀνόματι βαρβαριζούσας, 
ταῖς δὲ ἡδοναῖς οὐδὲν ἧττον ἐκείνων ἀττικιζούσας.‘ 
Φοινικίδης δ' ἐν Μισουμένῃ φησίν (III 333 K)· 
    μύρτων λέγουσιν καὶ μέλιτος ἐγκώμια 
    καὶ τῶν προπυλαίων καὶ τέταρτον ἰσχάδων. 
    τούτων ἐγευσάμην καταπλεύσας εὐθέως  
    καὶ τῶν προπυλαίων, κοὐδὲν ἦν τούτων ὅλως 
    πρὸς ἀτταγῆνα συμβαλεῖν τῶν βρωμάτων. 
ἐν τούτοις τηρητέον καὶ τὴν τοῦ ἀτταγῆνος μνήμην. 
Φιλήμων δ' ἐν τῷ περὶ τῶν Ἀττικῶν Ὀνομάτων Αἰγι-
λίδας φησὶν εἶναι τὰς καλλίστας ἰσχάδας· Αἴγιλα δ' 
εἶναι δῆμον τῆς Ἀττικῆς ἀπὸ Αἰγίλου τινὸς ἥρωος 
ὠνομασμένον· χελιδονίας δὲ καλεῖσθαι τὰς ἐρυθρομε-
λαίνας ἰσχάδας. Θεόπομπος δ' Εἰρήνῃ τὰς Τιθρα-
σίας ἐπαινῶν ἰσχάδας φησὶν οὕτως (I 736 K)· 
    μᾶζαι, πλακοῦντες, ἰσχάδες Τιθράσιαι. 
οὕτω δὲ ἦσαν περισπούδαστοι πᾶσιν ἀνθρώποις αἱ 
ἰσχάδες—’ὄντως γὰρ‘ κατὰ τὸν Ἀριστοφάνην (I 541 K) 
    οὐδὲν [γὰρ ὄντως] γλυκύτερον τῶν ἰσχάδων— 
ὡς καὶ Ἀμιτροχάτην τὸν τῶν Ἰνδῶν βασιλέα γράψαι 
Ἀντιόχῳ ἀξιοῦντα, φησὶν Ἡγήσανδρος (FHG IV 421), 
πέμψαι αὐτῷ γλυκὺν καὶ ἰσχάδας καὶ σοφιστὴν ἀγο-
ράσαντα. καὶ τὸν Ἀντίοχον ἀντιγράψαι· ’ἰσχάδας μὲν 
καὶ γλυκὺν ἀποστελοῦμέν σοι, σοφιστὴν δ' ἐν Ἕλλησιν 
οὐ νόμιμον πωλεῖσθαι.‘ ὅτι δὲ καὶ πεφωσμένας ἰσχά-
δας ἤσθιον Φερεκράτης δείκνυσιν ἐν Κοριαννοῖ 
λέγων οὕτως (I 163 K)· 
    ἀλλ' ἰσχάδας μοι πρόελε τῶν πεφωσμένων. 
καὶ μετ' ὀλίγα δέ· 
    οὐκ ἰσχάδας οἴσεις τῶν μελαινῶν; μανθάνεις, 
    ἐν τοῖς Μαριανδυνοῖς ἐκείνοις βαρβάροις 
    χύτρας καλοῦσι τὰς μελαίνας ἰσχάδας.  
οἶδα δὲ καὶ Πάμφιλον εἰρηκότα πρόκνιδας γένος 
ἰσχάδων. 
  ΒΟΤΡΥΣ δὲ ὅτι μὲν κοινὸν δῆλον. σταφυλῆς 
δὲ μέμνηται, καίτοι δοκοῦντος τοῦ ὀνόματος Ἀσιαγε-
νοῦς εἶναι, Κράτης ἐν δευτέρῳ Ἀττικῆς Διαλέκτου 
(p. 65 W), ἐν τοῖς Ὕμνοις τοῖς ἀρχαίοις φάσκων ἀντὶ 
τοῦ βότρυος τὴν σταφυλὴν κεῖσθαι διὰ τούτων· 
    αὐτῇσι σταφυλῇσι μελαίνῃσιν κομόωντες. 
ὅτι δὲ καὶ παρ' Ὁμήρῳ ἐστὶν (Σ 561 al) παντὶ δῆλον 
Πλάτων δὲ ἐν ὀγδόῳ Νόμων καὶ βότρυς καὶ σταφυλὰς 
ὀνομάζει διὰ τούτων (p. 844d)· ’ὃς ἂν ἀγροίκου ὀπώρας 
γεύσηται, βοτρύων εἴτε καὶ σύκων, πρὶν ἐλθεῖν τὴν 
ὥραν τὴν τοῦ τρυγᾶν ἀρκτούρῳ σύνδρομον, εἴτ' ἐν τοῖς 
αὑτοῦ χωρίοις εἴτε καὶ ἐν ἄλλων, ἱερὰς μὲν 〈νʹ〉 ὀφει-
λέτω τῷ Διονύσῳ δραχμάς, ἐὰν ἐκ τῶν αὑτοῦ δρέπῃ, 
ἐὰν δ' ἐκ τῶν γειτόνων, μνᾶν, ἐὰν δ' ἐξ ἄλλων, δύο 
μέρη τῆς μνᾶς. ὃς δ' ἂν τὴν γενναίαν νῦν λεγομένην 
σταφυλὴν 〈ἢ〉 τὰ γενναῖα σῦκα ἐπονομαζόμενα ὀπωρίζειν 
βούληται, ἐὰν μὲν ἐκ τῶν οἰκείων λαμβάνῃ, ὅπως ἂν 
ἐθέλῃ καὶ ὁπόταν βούληται καρπούσθω, ἐὰν δ' ἐξ 
ἄλλων μὴ πείσας, ἑπομένως τῷ νόμῳ τῷ ‘μὴ κινεῖν ὅ 
τι μὴ κατέθετο’, ἐκείνως αἰεὶ ζημιούσθω.‘ ταῦτα μὲν 
ὁ θεῖος Πλάτων· ἐγὼ δὲ πάλιν ζητῶ τίς ἡ γενναία 
σταφυλὴ καὶ τίνα τὰ γενναῖα σῦκα. ὥρα οὖν ὑμῖν 
ζητεῖν, ἕως ἐγὼ περὶ τῶν ἑξῆς παρακειμένων διεξέλθω.’ 
καὶ ὁ Μασσούριος ἔφη· 
    ‘μηδ' ἀναβάλλεσθαι ἔς τ' αὔριον ἔς τ' ἔννηφι (Hes. op. 410).  
γενναῖα λέγει τὰ εὐγενῆ ὁ φιλόσοφος, ὡς καὶ Ἀρχί-
λοχος (fr. 107 B4)· 
      πάρελθε, γενναῖος γὰρ εἶς. 
ἢ τὰ ἐπιγεγεννημένα οἷον τὰ ἐπεμβεβλημένα. ὁ γὰρ 
Ἀριστοτέλης (fr. 247) καὶ ἐπεμβολάδας ἀπίους ὀνο-
μάζει τὰς ἐγκεκεντρισμένας.’ ..... Δημοσθένης ἐν 
τῷ ὑπὲρ Κτησιφῶντος (262)· ‘σῦκα καὶ βότρυς καὶ ἐλαίας 
συλλέγων.’ Ξενοφῶν ἐν Οἰκονομικῷ (19, 19)· ‘ὑπὸ 
τοῦ ἡλίου γλυκαίνεσθαι τὰς σταφυλάς.’ οἴδασιν δὲ οἱ 
πρὸ ἡμῶν καὶ τοὺς ἐν οἴνῳ συντιθεμένους βότρυς. 
Εὔβουλος γοῦν ἐν Κατακολλωμένῳ φησίν (II 181 K)· 
    ἀλλὰ παραλαβὼν ἀκράτῳ κροῦε καὶ δίδου πυκνὰς 
    καὶ βότρυς τρώγειν ἀνάγκαζ' αὐτὸν ἐξ οἴνου συχνούς. 
ὁ δὲ τὸν Χείρωνα πεποιηκὼς τὸν εἰς Φερεκράτην 
ἀναφερόμενόν φησιν (I 191 K)· 
    ἀμυγδάλας καὶ μῆλα καὶ μιμαίκυλα 
    καὶ μύρτα καὶ σέλινα κἀξ οἴνου βότρυς 
    καὶ μυελόν. 
ὅτι δ' ἐν ταῖς Ἀθήναις διηνεκεῖς ἦσαν αἱ ὀπῶραι πᾶσαι, 
μαρτυρεῖ Ἀριστοφάνης ἐν Ὥραις (ib. 536). τί οὖν πα-
ράδοξον ἱστορεῖν δοκεῖ Ἀέθλιος ὁ Σάμιος ἐν πέμπτῳ 
Σαμίων Ὥρων λέγων (FHG IV 287)· ‘σῦκον καὶ σταφυλὴ 
καὶ ὁμομηλὶς καὶ μῆλα καὶ ῥόδα δὶς τοῦ ἐνιαυτοῦ ἐγί-
νετο’ Λυγκεὺς δ' ἐν τῇ πρὸς Διαγόραν Ἐπιστολῇ 
ἐπαινῶν τὸν κατὰ τὴν Ἀττικὴν γινόμενον Νικοστρά-
τειον βότρυν καὶ ἀντιτιθεὶς αὐτῷ τοὺς Ῥοδιακούς φη-
σιν· ‘τῷ δ' ἐκεῖ καλουμένῳ βότρυι Νικοστρατείῳ τὸν  
Ἱππώνειον ἀντεκτρέφουσι βότρυν, ὃς ἀπὸ Ἑκατομβαιῶ-
νος μηνὸς ὥσπερ ἀγαθὸς οἰκέτης διαμένει τὴν αὐτὴν 
ἔχων εὔνοιαν.’ 
  ἐπεὶ δὲ πολλάκις ὑμῖν εἴρηται περί τε κρεῶν 
καὶ ὀρνίθων [καὶ περιστεριδίων], ἔρχομαι κἀγὼ λέξων 
ὅσα ἐκ πολυαναγνωσίας εὑρεῖν ἠδυνήθην παρὰ τὰ 
προειρημένα (lib. IX). ΠΕΡΙΣΤΕΡΙΟΝ οὕτως ἔστιν εὑρεῖν 
εἰρημένον παρὰ Μενάνδρῳ ἐν Παλλακῇ (III 109 K)· 
    μικρὸν ἐπιμείνας προστρέχει, 
    ‘ἠγόρακά σοι περιστέρια 〈ταδί〉’ λέγων. 
ὁμοίως Νικόστρατος Ἅβρᾳ (II 220 K)· 
      ταῦτ' ἀξιῶ· 
    τοὐρνιθάριον, τὸ περιστέριον, τὸ γάστριον. 
Ἀναξανδρίδης ἐν Ἀντέρωτι (ib. 139)· 
    περιστέρια γὰρ εἰσάγων καὶ στρουθία. 
Φρύνιχος Τραγῳδοῖς (I 383 K)· 
    περιστέριον δ' αὐτῷ τι λαβὲ τριωβόλου. 
    ΦΑΣΙΑΝΙΚΟΣ. Πτολεμαῖος ὁ βασιλεὺς ἐν τῷ δω-
δεκάτῳ τῶν Ὑπομνημάτων περὶ τῶν ἐν Ἀλεξανδρείᾳ 
βασιλείων λέγων (FHG III 188) καὶ περὶ τῶν ἐν αὐτοῖς 
ζῴων τρεφομένων φησίν· ‘τά τε τῶν φασιανῶν, οὓς 
τετάρους ὀνομάζουσιν, [οὓς] οὐ μόνον ἐκ Μηδίας μετε-
πέμπετο, ἀλλὰ καὶ νομάδας ὄρνιθας ὑποβαλὼν ἐποίησε 
πλῆθος, ὥστε καὶ σιτεῖσθαι· τὸ γὰρ βρῶμα πολυτελὲς 
ἀποφαίνουσιν.’ αὕτη 〈ἡ〉 τοῦ λαμπροτάτου βασιλέως 
φωνή, ὃς οὐδὲ φασιανικοῦ ὄρνιθός ποτε γεύσασθαι  
ὡμολόγησεν, ἀλλ' ὥσπερ τι κειμήλιον ἀνακείμενον εἶχε 
τούσδε τοὺς ὄρνιθας. εἰ δὲ ἑωράκει ὡς ἡμῶν ἑκάστῳ 
εἷς ἐστι παρακείμενος χωρὶς τῶν ἤδη κατανηλωμένων, 
προσαναπεπληρώκει ἂν ταῖς πολυθρυλήτοις ἱστορίαις 
τῶν Ὑπομνημάτων τούτων ταῖς εἰκοσιτέσσαρσιν καὶ 
ἄλλην μίαν. [Ἀριστοτέλης δὲ (fr. 580 R) ἢ Θεόφρα-
στος ἐν τοῖς Ὑπομνήμασι ‘τῶν φασιανῶν, φησίν, οὐ 
κατὰ λόγον ἡ ὑπεροχὴ τῶν ἀρρένων, ἀλλὰ πολλῷ μεί-
ζων.’] 
 εἰ δ' ὁ προειρημένος βασιλεὺς καὶ τὸ τῶν 
ΤΑΩΝΩΝ πλῆθος ἑωράκει τῶν κατὰ τὴν Ῥώμην, κατα-
πεφεύγει ἂν ἐπὶ τὴν ἱερὰν σύγκλητον, ὡς ὑπὸ τοῦ 
ἀδελφοῦ πάλιν τῆς βασιλείας ἐξεληλαμένος. τοσοῦτον 
γάρ ἐστι τούτων τῶν ὀρνίθων τὸ πλῆθος ἐν τῇ Ῥώμῃ, 
ὡς δοκεῖν προμεμαντευμένον τὸν κωμῳδιοποιὸν Ἀντι-
φάνην ἐν Στρατιώτῃ ἢ Τύχωνι εἰρηκέναι τάδε (II 99 K)· 
    τῶν ταὧν μὲν ὡς ἅπαξ τις ζεῦγος ἤγαγεν μόνον, 
    σπάνιον ὂν τὸ χρῆμα, πλείους εἰσὶ νῦν τῶν ὀρτύγων. 
    χρηστὸν ἄνθρωπον δ' ἐάν τις ἕνα μόνον ζητῶν ἴδῃ, 
    ὄψετ' ἐκ τούτου πονηροὺς πέντε παῖδας γεγονότας. 
Ἄλεξις δ' ἐν Λαμπάδι (II 340)· 
      καταφαγεῖν 
    αὐτὸς τοσοῦτ' ἀργύριον; οὐδ' εἰ γάλα λαγοῦ 
    εἶχον, μὰ τὴν Γῆν, καὶ ταὧς κατήσθιον. 
ὅτι δὲ καὶ τιθασοὺς εἶχον αὐτοὺς ἐν ταῖς οἰκίαις 
Στράττις παρίστησιν ἐν Παυσανίᾳ διὰ τούτων (I 718 K)· 
    πολλῶν φλυάρων καὶ ταὧν ἀντάξια, 
    οὓς βόσκεθ' ὑμεῖς ἕνεκα τῶν ὠκυπτέρων.  
Ἀναξανδρίδης ἐν Μελιλώτῳ (II 145 K)· 
    οὐ μανικόν ἐστ' ἐν οἰκίᾳ τρέφειν ταὧς, 
    ἐξὸν τοσουτουὶ δύ' ἀγάλματ' ἀγοράσαι. 
Ἀναξίλας Ὀρνιθοκόμοις (ib. 272)· 
    καὶ πρὸς ἐπὶ τούτοις τιθασὸς οἰμώζων ταὧς. 
Μηνόδοτος δ' ὁ Σάμιος ἐν τῷ περὶ τῶν κατὰ τὸ 
ἱερὸν τῆς Σαμίας Ἥρας φησίν (FHG III 105)· ‘οἱ ταοὶ 
ἱεροί εἰσι τῆς Ἥρας. καὶ μήποτε πρώτιστοι καὶ ἐγέ-
νοντο καὶ ἐτράφησαν ἐν Σάμῳ καὶ ἐντεῦθεν εἰς τοὺς 
ἔξω τόπους διεδόθησαν, ὡς καὶ οἱ ἀλεκτρυόνες ἐν τῇ 
Περσίδι καὶ αἱ καλούμεναι μελεαγρίδες ἐν τῇ Αἰτωλίᾳ.’ 
διὸ καὶ Ἀντιφάνης ἐν τοῖς Ὁμοπατρίοις φησίν (II 83 K)· 
    ἐν Ἡλίου μέν φασι γίνεσθαι πόλει 
    φοίνικας, ἐν Ἀθήναις δὲ γλαῦκας. ἡ Κύπρος 
    ἔχει πελείας διαφόρους, ἡ δ' ἐν Σάμῳ 
    Ἥρα τὸ χρυσοῦν, φασίν, ὀρνίθων γένος, 
    τοὺς καλλιμόρφους καὶ περιβλέπτους ταὧς. 
διόπερ καὶ ἐπὶ τοῦ νομίσματος τῶν Σαμίων ταὧς ἐστιν. 
  ἐπεὶ δὲ καὶ τῶν μελεαγρίδων Μηνόδοτος ἐμνήσθη, 
λέξομέν τι καὶ ἡμεῖς περὶ αὐτῶν. Κλύτος ὁ Μιλή-
σιος, Ἀριστοτέλους δὲ μαθητής, ἐν τῷ αʹ περὶ Μιλήτου 
γράφει περὶ αὐτῶν οὕτως (FHG II 333)· ‘περὶ δὲ τὸ 
ἱερὸν τῆς Παρθένου ἐν Λέρῳ εἰσὶν οἱ καλούμενοι 
ὄρνιθες μελεαγρίδες. ὁ δὲ τόπος ἐστὶν ἑλώδης ἐν ᾧ 
τρέφονται. ἐστὶ δὲ ἄστοργον πρὸς τὰ ἔκγονα τὸ ὄρνεον  
καὶ ὀλιγωρεῖ τῶν νεωτέρων, ὥστε ἀνάγκη τοῖς ἱερεῦσιν 
ἐπιμελεῖσθαι αὐτῶν. ἔχει δὲ τὸ μὲν μέγεθος ὄρνιθος 
γενναίου, τὴν δὲ κεφαλὴν μικρὰν πρὸς τὸ σῶμα καὶ 
ταύτην ψιλήν, ἐπ' αὐτῆς δὲ λόφον σάρκινον, σκληρόν, 
στρογγύλον, ἐξέχοντα τῆς κεφαλῆς ὥσπερ πάτταλον, καὶ 
τὸ χρῶμα ξυλοειδῆ, πρὸς δὲ ταῖς γνάθοις ἀπὸ τοῦ 
στόματος ἀρξαμένην ἀντὶ πώγωνος μακρὰν σάρκα καὶ 
ἐρυθροτέραν τῶν ὀρνίθων. τὴν δὲ τοῖς ὄρνισιν ἐπὶ 
τῷ ῥύγχει γινομένην, ἣν ἔνιοι πώγωνα καλοῦσιν, οὐκ 
ἔχει· διὸ καὶ ταύτῃ κολοβόν ἐστιν. ῥύγχος δὲ ὀξύτερον 
καὶ μεῖζον ἢ ὄρνις ἔχει. τράχηλος μέλας, παχύτερος 
καὶ βραχύτερος τῶν ὀρνίθων. τὸ δὲ σῶμα ἅπαν ποι-
κίλον, μέλανος ὄντος τοῦ χρώματος ὅλου, πτίλοις λευ-
κοῖς καὶ πυκνοῖς διειλημμένου 〈οὐ〉 μείζοσιν φακῶν. 
οὗτοι δ' εἰσὶν ἐν ῥόμβοις οἱ κυκλίσκοι 〈ἧσσον〉 μέλασι 
τοῦ ὅλου χρώματος· διὸ καὶ ποικιλίαν τινὰ οἱ ῥόμβοι 
παρέχονται, τοῦ μὲν μέλανος ἔχοντες λευκότερον τὸ 
χρῶμα, τοῦ δὲ λευκοῦ πολὺ μελάντερον. τὸ δὲ κατὰ 
τὰς πτέρυγας αὐταῖς πεποίκιλται λευκῷ πριονώδεσιν 
σχήμασιν [πυρώδεσιν καὶ] παρ' ἄλληλα κειμένοις. σκέλη 
δὲ ἄκεντρα ὅμοια τοῖς ὀρνιθίοις. παραπλήσιαι δ' εἰσὶν 
αἱ θήλειαι τοῖς ἄρρεσιν· διὸ καὶ δυσδιάκριτόν ἐστι τὸ 
τῶν μελεαγρίδων γένος.’ τοσαῦτα καὶ ὁ περιπατητικὸς 
φιλόσοφος περὶ τῶν μελεαγρίδων ἱστόρησεν.  
  ΟΠΤΩΝ ΔΕΛΦΑΚΩΝ δὲ μνημονεύει Ἐπικράτης 
ἐν Ἐμπόρῳ (II 284 K)· 
    ἐπὶ τοῖς δ' ἐγὼ 
    μάγειρος. οὔτε Σικελία καυχήσεται 
    τρέφειν τοιοῦτον ἄρταμον κατ' ἰχθύων, 
    οὐκ Ἦλις, ἔνθα δελφάκων ἐγὼ κρέα 
    κάλλιστ' ὄπωπα πυρὸς ἀκμαῖς ἠνθισμένα. 
Ἄλεξις δ' ἐν Πονήρᾳ (ib. 367)· 
    τριωβόλου κρείσκον ἀστεῖον πάνυ 
    ὕειον ὀπτὸν καὶ θερμόν, εὔχυλον, 
    τέρεν, ὅταν ᾖ προσφέρων. 
‘Ἀθηναῖοι δ', ὥς φησι Φιλόχορος (FHG I 413), ταῖς 
Ὥραις θύοντες οὐκ ὀπτῶσιν, ἀλλ' ἕψουσι τὰ κρέα, παρ-
αιτούμενοι τὰς θεὰς ἀπείργειν τὰ περισκελῆ καύματα 
καὶ τοὺς αὐχμούς, μετὰ δὲ τῆς συμμέτρου θερμασίας 
καὶ ὑδάτων ὡραίων ἐκτελεῖν τὰ φυόμενα. τὴν μὲν γὰρ 
ὄπτησιν ἐλάττους παρέχεσθαι ὠφελείας, τὴν δὲ ἕψησιν 
οὐ μόνον τὴν ὠμότητα περιαιρεῖν, ἀλλὰ καὶ τὰ σκληρὰ 
μαλάττειν δύνασθαι καὶ τὰ λοιπὰ πεπαίνειν. ἔτι δ' 
εὐμενέστερον καὶ ἀκινδυνότερον πεπαίνει τὴν τροφήν. 
διόπερ ἑφθὸν ἐποπτᾶν οὔ φασι δεῖν οὐδ' ἐφέψειν. τὸ 
μὲν γὰρ ἀνάλυσιν ἔχειν δοκεῖ τοῦ βελτίονος, ὥς φησιν 
Ἀριστοτέλης (meteor. 380b 21 ?)· τὰ δὲ ὀπτὰ τῶν ἑφθῶν 
ὠμότερα καὶ ξηρότερα.’ τὰ δὲ ὀπτὰ κρέα καλεῖται φλο-
γίδες. Στράττις γοῦν ἐν Καλλιππίδῃ ἐπὶ τοῦ Ἡρα-
κλέους φησίν (I 715 K)· 
      αὐτίκα δ' ἥρπασε τεμάχη 
    θερμάς τε κάπρου φλογίδας ἔβρυχέ τε πάνθ' ἅμα.  
καὶ Ἄρχιππος ἐν Ἡρακλεῖ Γαμοῦντι (ib. 680)· 
      ταδὶ δ' ἅμα χοίρων ἀκροκώλια μικρῶν 
    ταύρου τ' αὐξίκερω φλογίδες 
    αἱ δολιχαί τε κάπρου φλογίδες. 
  περὶ δὲ ΠΕΡΔΙΚΩΝ τί δεῖ καὶ λέγειν ἐμέ, πλεόνων 
εἰρημένων ὑφ' ὑμῶν; ἀλλ' οὐ παραλείψω τὸ ἱστορηθὲν 
ὑπὸ Ἡγησάνδρου ἐν τοῖς Ὑπομνήμασιν (FHG IV 421). 
φησὶν γὰρ ὅτι Σάμιοι πλεύσαντες εἰς Σύβαριν καὶ 
κατασχόντες τὴν Σιρῖτιν χώραν περδίκων ἀναπτάντων 
καὶ ποιησάντων ψόφον ἐκπλαγέντες ἔφυγον καὶ ἐμβάν-
τες εἰς τὰς ναῦς ἀπέπλευσαν. 
  περὶ δὲ ΛΑΓΩΝ Χαμαιλέων φησὶν ἐν τῷ περὶ 
Σιμωνίδου (fr. 14 Koep) ὡς δειπνῶν παρὰ τῷ Ἱέρωνι ὁ 
Σιμωνίδης, οὐ παρατεθέντος αὐτῷ ἐπὶ τὴν τράπεζαν 
καθάπερ καὶ τοῖς ἄλλοις λαγωοῦ, ἀλλ' ὕστερον μετα-
διδόντος τοῦ Ἱέρωνος, ἀπεσχεδίασεν (fr. 170 B)· 
    οὐδὲ γὰρ 〈οὐδ'〉 εὐρύς περ ἐὼν ἐξίκετο δεῦρο. 
ὄντως δ' ἦν ὡς ἀληθῶς κίμβιξ ὁ Σιμωνίδης καὶ αἰσχρο-
κερδής, ὡς Χαμαιλέων φησίν. ἐν Συρακούσαις γοῦν 
τοῦ Ἱέρωνος ἀποστέλλοντος αὐτῷ τὰ καθ' ἡμέραν λαμ-
πρῶς πωλῶν τὰ πλείω ὁ Σιμωνίδης τῶν παρ' ἐκείνου 
πεμπομένων ἑαυτῷ μικρὸν μέρος ἀπετίθετο. ἐρομένου 
δέ τινος τὴν αἰτίαν· ‘ὅπως, εἶπεν, ἥ τε Ἱέρωνος μεγα-
λοπρέπεια καταφανὴς ᾖ καὶ ἡ ἐμὴ κοσμιότης.’ 
  ΟΥΘΑΤΟΣ δὲ Τηλεκλείδης ἐν Στερροῖς οὕτως 
μνημονεύει (I 217 K)· 
    ὡς οὖσα θῆλυς εἰκότως οὖθαρ φέρω.  
ὑπογάστριον δ' αὐτὸ ὠνόμασεν Ἀντίδοτος ἐν Μεμψι-
μοίρῳ (II 410 K). 
 ΣΙΤΕΥΤΩΝ δὲ ὀρνίθων μὲν μνη-
μονεύει Μάτρων ἐν ταῖς Παρῳδίαις οὕτως (fr. 4 Br)· 
    ὣς ἔφαθ'· οἳ δ' ἐγέλασσαν, ἐπήνεικάν τ' ἐπὶ τούτῳ 
    σιτευτὰς ὄρνιθας ἐπ' ἀργυρέοισι πίναξιν, 
    ἄτριχας, οἰέτεας, λαγάνοις κατὰ νῶτον ἐίσας (Β 764). 
δελφάκων δὲ σιτευτῶν ὁ φλυακογράφος Σώπατρος 
ἐν Βακχίδος Γάμῳ οὕτως· 
    εἴ που κλίβανος ἦν, πολὺ δέλφαξ σιτευτὸς ἔγρυξεν. 
δελφάκια δὲ Αἰσχίνης εἴρηκεν ἐν Ἀλκιβιάδῃ οὕτως 
(p. 21 Herm)· ‘ὥσπερ αἱ καπηλίδες τὰ δελφάκια τρέ-
φουσιν.’ Ἀντισθένης δ' ἐν Φυσιογνωμονικῷ· ‘καὶ 
γὰρ ἐκεῖναι τὰ δελφάκια πρὸς βίαν χορτάζουσιν.’ καὶ 
ἐν Προτρεπτικῷ δέ· ‘ἀντὶ δελφακίων τρέφεσθαι.’ δέλ-
φακα δὲ ἀρσενικῶς εἴρηκεν Πλάτων ἐν Ποιητῇ (I 631 K)· 
      δέλφακα δὲ ῥαιότατον. 
Σοφοκλῆς Ὕβρει (fr. 610 N)· 
      ἐσθίειν ἐθέλων τὸν δέλφακα. 
Κρατῖνος Ὀδυσσεῦσιν (I 59 K)· 
      δέλφακας μεγάλους. 
θηλυκῶς δὲ Νικοχάρης ἔφη (ib. 774)· 
      κύουσαν δέλφακα. 
καὶ Εὔπολις Χρυσῷ Γένει (ib. 335)· 
    οὐκ ἀλλ' ἔθυον δέλφακα ωδον θἠστίᾳ 
    καὶ μάλα καλήν. 
καὶ Πλάτων Ἰοῖ (ib. 615)·  
    πρόσφερε δεῦρο δὴ τὴν κεφαλὴν τῆς δέλφακος. 
Θεόπομπος Πηνελόπῃ (ib. 746)· 
    καὶ τὴν ἱερὰν σφάττουσιν ἡμῶν δελφάκα. 
χηνῶν δὲ σιτευτῶν καὶ μόσχων Θεόπομπος ἐν ιγʹ 
Φιλιππικῶν καὶ ιαʹ Ἑλληνικῶν (FHG I 297. 281), ἐν 
οἷς ἐμφανίζει τὸ περὶ τὴν γαστέρα τῶν Λακώνων 
ἐγκρατὲς γράφων οὕτως· καὶ οἱ Θάσιοι ἔπεμψαν Ἀγη-
σιλάῳ προσιόντι πρόβατα παντοδαπὰ καὶ βοῦς εὖ 
τεθραμμένους, πρὸς τούτοις δὲ καὶ πέμματα καὶ τρα-
γημάτων εἶδος παντοδαπῶν. ὁ δ' Ἀγησίλαος τὰ μὲν 
πρόβατα καὶ τὰς βοῦς ἔλαβεν, τὰ δὲ πέμματα καὶ τὰ 
τραγήματα πρῶτον μὲν οὐδ' ἔγνω· κατεκεκάλυπτο γάρ. 
ὡς δὲ κατεῖδεν, ἀποφέρειν αὐτοὺς ἐκέλευσεν, εἰπὼν οὐ 
νόμιμον εἶναι Λακεδαιμονίοις χρῆσθαι τοιούτοις τοῖς 
ἐδέσμασι. λιπαρούντων δὲ τῶν Θασίων ‘δότε, φησί, 
φέροντες ἐκείνοις,’ δείξας αὐτοῖς τοὺς εἵλωτας, εἰπὼν 
ὅτι τούτους δέοι διαφθείρεσθαι τρώγοντας αὐτὰ πολὺ 
μᾶλλον ἢ αὐτὸν καὶ τοὺς παρόντας Λακεδαιμονίων.‘ 
ὅτι δὲ τοῖς εἵλωσιν ὑβριστικῶς πάνυ ἐχρῶντο Λακε-
δαιμόνιοι καὶ Μύρων ὁ Πριηνεὺς ἱστορεῖ ἐν δευτέρῳ 
Μεσσηνιακῶν γράφων οὕτως (FHG IV 461)· ’τοῖς δ' 
εἵλωσι πᾶν ὑβριστικὸν ἔργον ἐπιτάττουσι πρὸς πᾶσαν 
ἄγον ἀτιμίαν. κυνῆν τε γὰρ ἕκαστον φορεῖν ἐπάναγκες 
ὥρισαν καὶ διφθέραν περιβεβλῆσθαι πληγάς τε τεταγ-
μένας λαμβάνειν κατ' ἐνιαυτὸν ἀδικήματος χωρίς, ἵνα 
μήποτε δουλεύειν ἀπομάθωσιν. πρὸς δὲ τούτοις εἴ τινες  
ὑπερακμάζοιεν τὴν οἰκετικὴν ἐπιφάνειαν, ἐπέθηκαν 
ζημίαν θάνατον καὶ τοῖς κεκτημένοις ἐπιτίμιον, εἰ μὴ 
ἐπικόπτοιεν τοὺς ἁδρουμένους. καὶ παραδόντες αὐτοῖς 
τὴν χώραν ἔταξαν μοῖραν ἣν αὐτοῖς ἀνοίσουσιν αἰεί.‘ 
χηνίζειν δὲ εἴρηται ἐπὶ τῶν αὐλούντων. Δίφιλος 
Συνωρίδι (II 567 K)· 
    ἐχηνίασας· ποιοῦσι τοῦτο πάντες οἱ 
    παρὰ Τιμοθέῳ. 
  ἐπεὶ δὲ καὶ πετασῶνος μέρος ἑκάστῳ κεῖται, ἣν 
ΠΕΡΝΑΝ καλοῦσι, φέρε τι εἴπωμεν καὶ περὶ ταύτης, 
εἴ τις τοῦ ὀνόματος μνημονεύει. κάλλισται μὲν γὰρ 
αἱ Γαλλικαί, οὐκ ἀπολείπονται δὲ αὐτῶν οὔτε 〈αἱ〉 
ἀπὸ Κιβύρας τῆς Ἀσιατικῆς οὔτε αἱ Λύκιαι. μνημο-
νεύει δ' αὐτῶν Στράβων ἐν τρίτῃ Γεωγραφουμένων 
(p. 162), ἀνὴρ οὐ πάνυ νεώτερος· λέγει γὰρ αὐτὸν ἐν 
τῇ ἑβδόμῃ τῆς αὐτῆς πραγματείας (fr. 58b M) ἐγνωκέναι 
Ποσειδώνιον τὸν ἀπὸ τῆς στοᾶς φιλόσοφον, οὗ πολλά-
κις ἐμεμνήμεθα συγγενομένου Σκιπίωνι τῷ τὴν Καρχη-
δόνα ἑλόντι. γράφει δ' οὖν ὁ Στράβων οὕτως· ’ἐν 
Σπανίᾳ πρὸς τῇ Ἀκυτανίᾳ πόλις Πομπέλων, ὡς ἂν 
εἴποι τις Πομπηιόπολις, ἐν ᾗ πέρναι διάφοροι συντί-
θενται ταῖς Κανταβρικαῖς ἐνάμιλλοι.‘ 
  ΑΛΙΠΑΣΤΩΝ δὲ κρεῶν μνημονεύει ὁ τῆς κωμῳδίας 
ποιητὴς Ἀριστομένης ἐν Διονύσῳ (I 692 K)· 
    ἁλίπαστα ταῦτα παρατίθημί σοι. 
καὶ ἐν Γόησιν (ib. 691)·  
      [ὁ στράβων] 
    ἁλίπαστον αἰεὶ τὸν θεράποντ' ἐπεσθίειν. 
  ἐπεὶ δὲ καὶ ’Σικελίας αὔχημα τροφαλὶς‘ ἥδ' 
ἐστί σοι, φίλοι, λέξωμέν τι καὶ περὶ ΤΥΡΩΝ. Φιλήμων 
μὲν γὰρ ἐν τῷ ἐπιγραφομένῳ Σικελικῷ (II 499 K)· 
    ἐγὼ πρότερον μὲν ᾠόμην τὴν Σικελίαν 
    ἓν τοῦτ' ἀπότακτον αὐτὸ τοὺς τυροὺς ποιεῖν 
    καλούς. ἔτι ταῦτα προσετίθην ἀκηκοώς, 
    ἱμάτια ποικίλ' εἰ λέγοι τις Σικελικά. 
    {Β.} σκεύη μὲν οὖν καὶ κτήματ' ᾠόμην φέρειν. 
καὶ ὁ Τρομιλικὸς δὲ τυρὸς ἔνδοξός ἐστι. περὶ οὗ φησιν 
Δημήτριος ὁ Σκήψιος ἐν δευτέρῳ Τρωικοῦ Διακό-
σμου οὕτως (fr. 3 Gaede)· ’τῆς Ἀχαίας πόλις Τρομίλεια, 
περὶ ἣν γίνεται τυρὸς αἴγειος ἥδιστος, οὐκ ἔχων σύγ-
κρισιν πρὸς ἕτερον, ὁ προσαγορευόμενος Τρομιλικός· 
οὗ καὶ Σιμωνίδης μνημονεύει ἐν Ἰάμβῳ, οὗ ἡ ἀρχή 
(fr. 22 B)· 
    〈ἦ〉 πολλὰ μὲν δὴ προεκπονῇ, Τηλέμβροτε, 
γράφων· 
    ἐνταῦθα μέντοι τυρὸς ἐξ Ἀχαίης 
    Τρομιλικὸς θαυμαστός, ὃν κατήγαγον ... 
Εὐριπίδης δ' ἐν Κύκλωπι ὀπίαν καλεῖ τυρὸν τὸν 
δριμύν, τὸν πηγνύμενον τῷ τῆς συκῆς ὀπῷ (136)· 
      καὶ τυρὸς ὀπίας ἐστὶ καὶ Διὸς γάλα.  
ἐπεὶ δὲ περὶ πάντων εἶπον τῶν παρακειμένων ἀποτρά-
γημά τε πεποίημαι τὸν Τρομιλικόν, καταπαύσω τὸν 
λόγον· τὸ γὰρ λείψανον τῶν τραγημάτων καὶ τρωξίμων 
ἀποτράγημα εἴρηκεν Εὔπολις (I 335 K). σκώπτων γὰρ 
Διδυμίαν τινὰ ἀποτράγημα αὐτὸν εἴρηκεν ἀλώπεκος 
ἤτοι ὡς μικρὸν τὸ σῶμα ἢ ὡς κακοήθη καὶ πανοῦργον, 
ὥς φησιν ὁ Ἀσκαλωνίτης Δωρόθεος. τοὺς δὲ λεπτοὺς 
τῶν τυρῶν καὶ πλατεῖς Κρῆτες θηλείας καλοῦσιν, ὥς 
φησι Σέλευκος· οὓς ἐν θυσίαις τισὶν ἐναγίζουσιν. 
πυριέφθων δὲ μνημονεύει (οὕτω δὲ καλεῖται τὸ πρῶτον 
γάλα) Φιλιππίδης ἐν Αὐλοῖς (III 304 K)· 
    τὰ δὲ πυρίεφθα καὶ τὰ λάγανα ταῦτ' ἔχων. 
καὶ ἴσως πάντα τὰ τοιαῦτα ἐπιδειπνίδας ἔλεγον Μακε-
δόνες. κώθωνος γὰρ ἡδύσματα ταῦτα.‘ 
  τοιαῦτά τινα ἔτι τοῦ Οὐλπιανοῦ διαλεγομένου 
ἐπελθὼν εἷς ἐκείνων τῶν σοφιστῶν μαγείρων ἐκή-
ρυσσε μῦμα. καὶ πολλῶν ξενιζομένων ἐπὶ τῷ κηρύγματι 
—οὐ γὰρ ἐδείκνυεν ὁ στιγματίας ὅ τι ἦν—ἔφη· ’ἀγνοεῖν 
μοι δοκεῖτε, ὦ ἄνδρες δαιταλῆς, ὅτι καὶ Κάδμος ὁ τοῦ 
Διονύσου πάππος μάγειρος ἦν.‘ σιωπησάντων δὲ καὶ 
ἐπὶ τούτῳ πάντων ’Εὐήμερος, ἔφη, ὁ Κῷος ἐν τῷ 
τρίτῳ τῆς Ἱερᾶς Ἀναγραφῆς τοῦθ' ἱστορεῖ, ὡς Σιδω-
νίων λεγόντων τοῦτο, ὅτι Κάδμος μάγειρος ὢν τοῦ 
βασιλέως καὶ παραλαβὼν τὴν Ἁρμονίαν αὐλητρίδα καὶ 
αὐτὴν οὖσαν τοῦ βασιλέως ἔφυγεν σὺν αὐτῇ. 
  ἐγὼ δὲ φεύξομαι 〈γ'〉 ἐλεύθερος γεγώς (trag. ad. fr. 98 N);  
οὐδὲ γὰρ ἂν εὕροι τις ὑμῶν δοῦλον μάγειρόν τινα ἐν 
κωμῳδίᾳ πλὴν παρὰ Ποσειδίππῳ μόνῳ. δοῦλοι δ' 
ὀψοποιοὶ παρῆλθον ὑπὸ πρώτων Μακεδόνων τοῦτ' 
ἐπιτηδευσάντων ἢ δι' ὕβριν ἢ δι' ἀτυχίαν τῶν αἰχμα-
λωτισθεισῶν πόλεων. ἐκάλουν οἱ παλαιοὶ τὸν μὲν πο-
λιτικὸν μάγειρον μαίσωνα, τὸν δ' ἐκτόπιον τέττιγα. 
Χρύσιππος δ' ὁ φιλόσοφος τὸν μαίσωνα ἀπὸ τοῦ 
μασᾶσθαι οἴεται κεκλῆσθαι, οἷον τὸν ἀμαθῆ καὶ πρὸς 
γαστέρα νενευκότα, ἀγνοῶν ὅτι Μαίσων γέγονεν κωμῳ-
δίας ὑποκριτὴς Μεγαρεὺς τὸ γένος, ὃς καὶ τὸ προσω-
πεῖον εὗρε τὸ ἀπ' αὐτοῦ καλούμενον μαίσωνα, ὡς Ἀρι-
στοφάνης φησὶν ὁ Βυζάντιος ἐν τῷ περὶ Προσώπων 
(p. 276 N), εὑρεῖν αὐτὸν φάσκων καὶ τὸ τοῦ θεράποντος 
πρόσωπον καὶ τὸ τοῦ μαγείρου. καὶ εἰκότως καὶ τὰ τού-
τοις πρέποντα σκώμματα καλεῖται μαισωνικά. μάλιστα 
γὰρ εἰσάγονται οἱ μάγειροι σκωπτικοί τινες, ὡς παρὰ 
Μενάνδρῳ ἐν Ἐπιτρέπουσιν (III 50 K). καὶ Φιλή-
μων δέ πού φησιν (II 517 K)· 
    σφίγγ' ἄρρεν', οὐ μάγειρον εἰς τὴν οἰκίαν 
    εἴληφ'· ἁπλῶς γὰρ οὐδὲ ἕν, μὰ τοὺς θεούς, 
    ὧν 〈ἂν〉 λέγῃ συνίημι· καινὰ ῥήματα 
    πεπορισμένος γάρ ἐστι. 
τὸν δὲ Μαίσωνα Πολέμων ἐν τοῖς πρὸς Τίμαιον 
(fr. 46 Pr) ἐκ τῶν ἐν Σικελίᾳ φησὶν εἶναι Μεγάρων καὶ 
οὐκ ἐκ τῶν Νισαίων. ἀλλ' ὅ γε Ποσείδιππος περὶ 
δούλων μαγείρων ἐν Ἀποκλειομένῃ φησίν (III 336 K)·  
    ταυτὶ μὲν οὖν τοιαῦτα. συμβαίνει δέ τι 
    νῦν μοι διακονοῦντι παρὰ τῷ δεσπότῃ 
    ἀστεῖον· οὐχ ἁλώσομ' ἐκφέρων κρέας. 
καὶ ἐν Συντρόφοις (ib. 342)· 
    ἐβάδιζες ἔξω τῶν πυλῶν μάγειρος ὤν; 
    {Β.} ἐντὸς πυλῶν γὰρ 〈ἂν〉 μένων ἄδειπνος ἦν. 
    {Α.} πότερ' οὖν ἀφεῖσαι; {Β.} κατ' ἀγορὰν ἐργάζομαι 
    ἐπρίατο γάρ τις ὁμότεχνός με γνώριμος. 
  οὐδὲν οὖν ἦν παράδοξον εἰ καὶ θυτικῆς ἦσαν 
ἔμπειροι οἱ παλαίτεροι μάγειροι· προίσταντο γοῦν καὶ 
γάμων καὶ θυσιῶν. διόπερ Μένανδρος ἐν Κόλακι 
τὸν τοῖς τετραδισταῖς διακονούμενον μάγειρον ἐν τῇ 
τῆς Πανδήμου Ἀφροδίτης ἑορτῇ ποιεῖ ταυτὶ λέγοντα 
(III 82 K)· 
    σπονδή. δίδου σὺ σπλάγχν' ἀκολουθῶν. ποῖ βλέπεις; 
    σπονδή. φέρ', ὦ παῖ Σωσία. σπονδή. καλῶς. 
    εὔχου. θεοῖς Ὀλυμπίοις εὐχώμεθα 
    Ὀλυμπίαισι, πᾶσι πάσαις· λάμβανε 
    τὴν γλῶτταν. ἐπὶ τούτῳ διδόναι σωτηρίαν, 
    ὑγίειαν, ἀγαθὰ πολλὰ τῶν ὄντων τε νῦν 
    ἀγαθῶν ὄνησιν πᾶσι. ταῦτ' εὐχώμεθα. 
καὶ παρὰ Σιμωνίδῃ δέ φησιν ἕτερος (fr. 24 B4)· 
    ὗν ὡς ἄφευσα χὠς ἐμίστυλα κρέα 
    ἱρωστί· καὶ γὰρ οὐ κακῶς ἐπίσταμαι ... 
ἐμφαίνει δ' αὐτῶν τὴν ἐμπειρίαν καὶ ἡ πρὸς Ἀλέξ-
ανδρον Ὀλυμπιάδος Ἐπιστολή. προτρεπομένη μάγει- 
ρον αὑτῇ πρίασθαι θυσιῶν ἔμπειρον ἡ μήτηρ φησί· 
‘Πελίγναν τὸν μάγειρον λαβὲ παρὰ τῆς μητρός. οὗτος 
γὰρ οἶδε τὰ ἱερά σου τὰ πατρῷα πάντα ὃν τρόπον 
θύεται καὶ τὰ ἀργαδιστικὰ καὶ τὰ Βακχικά, ὅσα τε 
Ὀλυμπιὰς προθύεται οὗτος οἶδεν. μὴ οὖν ἀμελήσῃς, 
ἀλλὰ λαβέ· καὶ ἀπόστειλον πρὸς ἐμὲ τὴν ταχίστην.’ 
  ὅτι δὲ σεμνὸν ἦν ἡ μαγειρικὴ μαθεῖν ἔστιν ἐκ 
τῶν Ἀθήνησι Κηρύκων. οἵδε γὰρ μαγείρων καὶ βου-
τύπων ἐπεῖχον τάξιν, ὥς φησιν Κλείδημος ἐν Πρω-
τογονίας πρώτῳ (FHG I 362). Ὅμηρός τε τὸ ῥέζειν 
ἐπὶ τοῦ θύειν τάσσει, τὸ δὲ θύειν ἐπὶ τοῦ ψαιστὰ 
μεταδόρπια θυμιᾶν· καὶ οἱ παλαιοὶ τὸ θύειν δρᾶν 
ὠνόμαζον. ἔδρων δ' οἱ Κήρυκες ἄχρι πολλοῦ βουθυ-
τοῦντες, φησί, καὶ σκευάζοντες καὶ μιστύλλοντες, ἔτι 
δ' οἰνοχοοῦντες. Κήρυκας δ' αὐτοὺς ἀπὸ τοῦ κρείτ-
τονος ὠνόμαζον. ἀναγέγραπταί τε οὐδαμοῦ μαγείρῳ 
μισθός, ἀλλὰ κήρυκι. καὶ Ἀγαμέμνων δὲ παρ' Ὁμήρῳ 
θύει βασιλεύων· φησὶ γὰρ ὁ ποιητής (Γ 292)· 
    ἦ καὶ ἀπὸ στομάχους ἀρνῶν τάμε νηλέι χαλκῷ, 
    καὶ τοὺς μὲν κατέθηκεν ἐπὶ χθονὸς ἀσπαίροντας 
    θυμοῦ δευομένους· ἀπὸ γὰρ μένος εἵλετο χαλκός. 
καὶ Θρασυμήδης ὁ τοῦ Νέστορος υἱὸς ἀναλαβὼν πέλε-
κυν κόπτει τὸν βοῦν, ἐπεὶ διὰ τὸ γῆρας ὁ Νέστωρ οὐκ 
ἠδύνατο· συνεπόνουν δ' αὐτῷ καὶ οἱ ἄλλοι ἀδελφοί 
(γ 442). οὕτως ἔνδοξον ἦν καὶ μέγιστον τὸ τῆς μαγει-
ρικῆς τέχνης ἀξίωμα. καὶ παρὰ Ῥωμαίοις δ' οἱ τιμηταὶ 
—μεγίστη δ' αὕτη ἀρχὴ—τὴν περιπόρφυρον ἐνδεδυ-
κότες καὶ ἐστεφανωμένοι πελέκει τὰ ἱερεῖα κατέβαλλον.  
οὐ παρέργως δὲ παρὰ τῷ Ὁμήρῳ καὶ τὰ ὅρκια καὶ 
τὰ ἱερόθυτα κήρυκες κομίζουσιν, ὡς παλαιᾶς οὔσης 
καὶ προσηκούσης αὐτοῖς τῆς λειτουργίας (Γ 116)· 
    Ἕκτωρ δὲ προτὶ ἄστυ δύο κήρυκας ἔπεμπε 
    καρπαλίμως ἄρνας τε φέρειν Πρίαμόν τε καλέσσαι. 
καὶ πάλιν (118)· 
    αὐτὰρ ὃ Ταλθύβιον προίει κρείων Ἀγαμέμνων 
    νῆας ἐπὶ γλαφυρὰς ἰέναι ἠδ' ἄρν' ἐκέλευσεν 
    οἰσέμεναι. 
καί (Τ 250)· 
    Ταλθύβιος δὲ θεῷ ἐναλίγκιος αὐδὴν 
    κάπρον ἔχων ἐν χερσὶ παρίστατο ποιμένι λαῶν. 
  ἐν δὲ τῷ πρώτῳ τῆς Ἀτθίδος Κλείδημος (FHG 
I 359) φῦλον ἀποφαίνει μαγείρων ἐχόντων δημιουργικὰς 
τιμάς, οἷς καὶ τὸ πλῆθος ἐνεργεῖν ἔργον ἦν. οὐκ 
ἀπεικότως δὲ καὶ Ἀθηνίων ἐν Σαμόθρᾳξιν, ὥς φησιν 
Ἰόβας (FHG III 482), μάγειρον εἰσάγει φυσιολογοῦντα 
διὰ τούτων (III 369 K)· 
    οὐκ οἶσθ' ὅτι πάντων ἡ μαγειρικὴ τέχνη 
    πρὸς εὐσέβειαν πλεῖστα προσενήνεχθ' ὅλως; 
    {Β.} τοιοῦτόν ἐστι τοῦτο; {Α.} πάνυ γε, βάρβαρε. 
    τοῦ θηριώδους καὶ παρασπόνδου βίου 
    ἡμᾶς γὰρ ἀπολύσασα καὶ τῆς δυσχεροῦς 
    ἀλληλοφαγίας ἤγαγ' εἰς τάξιν τινὰ 
    καὶ τουτονὶ περιῆψεν ὃν νυνὶ βίον 
    ζῶμεν. {Β.} τίνα τρόπον; {Α.} πρόσεχε, κἀγώ σοι φράσω. 
    ἀλληλοφαγίας καὶ κακῶν ὄντων συχνῶν 
    γενόμενος ἄνθρωπός τις οὐκ ἀβέλτερος  
ἔθυς' ἱερεῖον πρῶτος, ὤπτησεν κρέας. 
ὡς δ' ἦν τὸ κρέας ἥδιον ἀνθρώπου κρεῶν, 
αὑτοὺς μὲν οὐκ ἐμασῶντο, τὰ δὲ βοσκήματα 
θύοντες ὤπτων. ὡς δ' ἅπαξ τῆς ἡδονῆς 
ἐμπειρίαν τιν' ἔλαβον, ἀρχῆς γενομένης 
ἐπὶ πλεῖον ηὖξον τὴν μαγειρικὴν τέχνην. 
ὅθεν ἔτι καὶ νῦν τῶν πρότερον μεμνημένοι 
τὰ σπλάγχνα τοῖς θεοῖσιν ὀπτῶσιν φλογὶ 
ἅλας οὐ προσάγοντες· οὐ γὰρ ἦσαν οὐδέπω 
εἰς τὴν τοιαύτην χρῆσιν ἐξευρημένοι. 
ὡς δ' ἤρες' αὐτοῖς ὕστερον, καὶ τοὺς ἅλας 
προσάγουσιν ἤδη, τῶν ἱερῶν γεγραμμένων 
τὰ πάτρια διατηροῦντες. ἅπερ ἡμῖν μόνα 
ἅπασιν ἀρχὴ γέγονε τῆς σωτηρίας, 
τὸ προσφιλοτεχνεῖν διά τε τῶν ἡδυσμάτων 
ἐπὶ πλεῖον αὔξειν τὴν μαγειρικὴν τέχνην. 
{Β.} καινὸς γάρ ἐστιν οὑτοσὶ Παλαίφατος. 
{Α.} μετὰ ταῦτα γαστρίον τις ὠνθυλευμένον 
προιόντος εἰσηνέγκατ' ἤδη τοῦ χρόνου· 
[ἀκριβῶς] ἐρίφιον ἐτακέρωσε, πνικτῷ διέλαβεν 
περικομματίῳ, διεγίγγρας' ὑποκρούσας γλυκεῖ, 
ἰχθὺν παρεισεκύκλησεν οὐδ' ὁρώμενον, 
λάχανον, τάριχος πολυτελές, χόνδρον, μέλι. 
ὡς πολὺ 〈δὲ〉 διὰ τὰς ἡδονὰς ἃς νῦν λέγω 
ἀπεῖχ' ἕκαστος τοῦ φαγεῖν ἂν ἔτι νεκροῦ·  
    αὑτοῖς ἅπαντες ἠξίουν συζῆν, ὄχλος 
    ἠθροίζετ', ἐγένονθ' αἱ πόλεις οἰκούμεναι 
    διὰ τὴν τέχνην, ὅπερ εἶπα, τὴν μαγειρικήν. 
    {Β.} ἄνθρωπε χαῖρε, περὶ πόδ' εἶ τῷ δεσπότῃ. 
    {Α.} καταρχόμεθ' ἡμεῖς οἱ μάγειροι, θύομεν, 
    σπονδὰς ποιοῦμεν, τῷ μάλιστα τοὺς θεοὺς 
    ἡμῖν ὑπακούειν διὰ τὸ ταῦθ' εὑρηκέναι 
    τὰ μάλιστα συντείνοντα πρὸς τὸ ζῆν καλῶς. 
    {Β.} ὑπὲρ εὐσεβείας οὖν ἀφεὶς παῦσαι λέγων. 
    {Α.} ἥμαρτον. ἀλλὰ δεῦρο 〈νῦν〉 συνείσιθι 
    ἐμοί, τά τ' ἔνδον εὐτρεπῆ ποίει λαβών. 
  καὶ Ἄλεξις δ' ἐν Λεβητίῳ (II 343 K) δηλοῖ ὅτι ἡ 
μαγειρικὴ τέχνη ἐπιτήδευμα ἦν ἐλευθέρων· πολίτης 
γάρ τις οὐκ ἀγενὴς ἐν αὐτῷ δείκνυται ὁ μάγειρος. 
καὶ οἱ τὰ Ὀψαρτυτικὰ δὲ συγγράψαντες Ἡρακλείδης 
τε καὶ Γλαῦκος ὁ Λοκρὸς οὐχ ἁρμόττειν φασὶ 〈‘δού-
λοισι〉 τὴν μαγειρικήν, ἀλλ' οὐδὲ τοῖς τυχοῦσι τῶν 
ἐλευθέρων.’ ἐκσεμνύνει δὲ τὴν τέχνην καὶ ὁ νεώτερος 
Κρατῖνος ἐν τοῖς Γίγασι λέγων (II 289 K)· 
    ἐνθυμεῖ δὲ τῆς γῆς ὡς γλυκὺ 
    ὄζει καπνός τ' ἐξέρχετ' εὐωδέστατος; 
    οἰκεῖ τις, ὡς ἔοικεν, 〈ἐν〉 τῷ χάσματι 
    λιβανωτοπώλης ἢ μάγειρος Σικελικός. 
    {Β.} παραπλησίαν ὀσμὴν λέγεις ἀμφοῖν γλυκύς;  
καὶ Ἀντιφάνης δ' ἐν Δυσπράτῳ ἐπαινῶν τοὺς Σικε-
λικοὺς μαγείρους λέγει (ib. 48)· 
      Σικελῶν δὲ τέχναις ἡδυνθεῖσαι 
      δαιτὸς διαθρυμματίδες. 
καὶ Μένανδρος ἐν Φάσματι (III 144 K)· 
      ἐπισημαίνεσθ', ἐὰν 
    ἡ σκευασία καθάρειος ᾖ καὶ ποικίλη. 
Ποσείδιππος ἐν Ἀναβλέποντι (ib. 335)· 
    ἐγὼ μάγειρον λαμβάνων ἀκήκοα 
    τὰ τῶν μαγείρων πάνθ' ἃ καθ' ἑκάστου κακὰ 
    ἀντεργολαβοῦντος ἔλεγον· ὃ μὲν ὡς οὐκ ἔχει 
    ῥῖνα κριτικὴν πρὸς τοὔψον, ὃ δ' ὅτι 〈τὸ〉 στόμα 
    πονηρόν, ὃ δὲ τὴν γλῶτταν εἰς ἀσχήμονας 
    ἐπιθυμίας ἔνιά τε τῶν ἡδυσμάτων, 
    κάθαλος, κάτοξος, χναυστικός, προσκαυστικός, 
    καπνὸν οὐ φέρων, πῦρ οὐ φέρων. ἐκ τοῦ πυρὸς 
    εἰς τὰς μαχαίρας ἦλθον· ὧν εἷς οὑτοσὶ 
    διὰ τῶν μαχαιρῶν τοῦ πυρός τ' ἐλήλυθεν. 
Ἀντιφάνης δ' ἐν Φιλώτιδι τὴν σοφίαν τῶν μαγεί-
ρων ἐμφανίζων φησίν (II 109 K)· 
    οὐκοῦν τὸ μὲν γλαυκίδιον, ὥσπερ ἄλλοτε, 
    ἕψειν ἐν ἅλμῃ φημί. {Β.} τὸ δὲ λαβράκιον; 
    {Α.} ὀπτᾶν ὅλον. {Β.} τὸν γαλεόν; {Α.} ἐν ὑποτρίμματι 
    ζέσαι. {Β.} τὸ δ' ἐγχέλειον; {Α.} ἅλες, ὀρίγανον, 
    ὕδωρ. {Β.} ὁ γόγγρος; {Α.} ταὐτόν. {Β.} ἡ βατίς; {Α.} χλόη.  
    {Β.} πρόσεστι θύννου τέμαχος. {Α.} ὀπτήσεις. {Β.} κρέας 
    ἐρίφειον; {Α.} ὀπτόν. {Β.} θάτερον; {Α.} τἀναντία. 
    {Β.} ὁ σπλήν; {Α.} σεσάχθω. {Β.} νῆστις; {Β.} ἀπολεῖ μ' 
    οὑτοσί. 
ἀοιδίμων δ' ὀψαρτυτῶν ὀνόματα καταλέγει Βάτων ἐν 
Εὐεργέταις οὕτως (III 327 K)· 
    εὖ γ', ὦ Σιβύνη, τὰς νύκτας οὐ καθεύδομεν 
    οὐδ' ἀναγεγράμμεθ', ἀλλὰ καίεται λύχνος, 
    καὶ βιβλίον 〈ἐν〉 ταῖς χερσί, καὶ φροντίζομεν 
    τί Σόφων καταλέλοιπ' ἢ τί Σημωνακτίδης 
    ὁ Χῖος ἢ Τυνδάριχος ὁ Σικυώνιος, 
    ἢ Ζωπυρῖνος. {Α.} αὐτὸς εὕρηκας δὲ τί; 
    {Α.} τὰ μέγιστα. {Β.} ποῖα ταῦτα; {Α.} τοὺς τεθνηκότας .. 
  ἐγὼ δὲ τοιουτονὶ βρῶμα ὑμῖν, ἄνδρες φίλοι, τὸ 
μῦμα φέρω. περὶ οὗ Ἀρτεμίδωρος μὲν ὁ Ἀριστο-
φάνειος ἐν Ὀψαρτυτικαῖς Γλώσσαις φησὶν ὅτι σκευά-
ζεται ἐκ κρεῶν καὶ αἵματος, πολλῶν ἀρτυμάτων συνεμ-
βαλλομένων. Ἐπαίνετος δ' ἐν Ὀψαρτυτικῷ λέγει 
ταῦτα· ‘μῦμα δὲ παντὸς ἱερείου, καὶ ὄρνιθος δὲ χρὴ 
ποιεῖν τὰ ἁπαλὰ τῶν κρεῶν μικρὰ συντεμόντα καὶ τὰ 
σπλάγχνα καὶ τὸ ἔντερον καὶ τὸ αἷμα διαθρύψαντα 
καὶ ἀρτύσαντα ὄξει, τυρῷ ὀπτῷ, σιλφίῳ, κυμίνῳ, θύμῳ 
χλωρῷ καὶ ξηρῷ, θύμβρᾳ, κοριάννῳ χλωρῷ τε καὶ 
ξηρῷ καὶ γητίῳ καὶ κρομμύῳ καθαρῷ πεφωσμένῳ ἢ 
μήκωνι καὶ σταφίδι ἢ μέλιτι καὶ ῥόας ὀξείας κόκκοις. 
εἶναι δέ σοι τὸ αὐτὸ μῦμα καὶ ὄψον.” 
  τοσαῦτα καὶ τούτου κατακόψαντος οὐ μόνον  
τὰ προειρημένα ἀλλὰ καὶ ἡμᾶς, ἄλλος ἐπεισῆλθεν τὴν 
ματτύην κομίζων. ὑπὲρ ἧς καὶ ζητήσεως γενομένης 
καὶ τοῦ Οὐλπιανοῦ εἰπόντος τὰ ἐκ τῶν Ὀψαρτυτικῶν 
Γλωσσῶν τοῦ προειρημένου Ἀρτεμιδώρου, Αἰμιλια-
νὸς Δωροθέῳ ἔφη τῷ Ἀσκαλωνίτῃ σύγγραμμα ἐκδε-
δόσθαι ἐπιγραφόμενον Περὶ Ἀντιφάνους καὶ περὶ τῆς 
παρὰ τοῖς νεωτέροις κωμικοῖς ματτύης· ἣν Θετταλῶν 
φησιν εἶναι εὕρημα, ἐπιχωριάσαι δὲ κἀν ταῖς Ἀθήναις 
κατὰ τὴν Μακεδόνων ἐπικράτειαν. ὁμολογοῦνται δ' 
οἱ Θετταλοὶ πολυτελέστατοι τῶν Ἑλλήνων γεγενῆσθαι 
περί τε τὰς ἐσθῆτας καὶ τὴν δίαιταν· ὅπερ αὐτοῖς 
αἴτιον ἐγένετο καὶ τοῦ κατὰ τῆς Ἑλλάδος ἐπαγαγεῖν 
τοὺς Πέρσας, ἐζηλωκόσι τὴν τούτων τρυφὴν καὶ πολυ-
τέλειαν. ἱστορεῖ δὲ περὶ τῆς πολυτελείας αὐτῶν καὶ 
Κριτίας ἐν τῇ Πολιτείᾳ αὐτῶν (FHG II 69). ὠνομάσθη 
δὲ ἡ ματτύη, ὡς μὲν ὁ Ἀθηναῖος Ἀπολλόδωρός 
φησιν ἐν τῷ πρώτῳ τῶν Ἐτυμολογουμένων, ἀπὸ τοῦ 
μασᾶσθαι, ὥσπερ καὶ ἡ μαστίχη καὶ ἡ μάσταξ· ἡμεῖς 
δέ φαμεν ἀπὸ τοῦ μάττειν, ἀφ' οὗ καὶ ἡ μᾶζα αὐτὴ 
ὠνομάσθη καὶ ἡ παρὰ Κυπρίοις καλουμένη μαγίς, καὶ 
τὸ τρυφᾶν καθ' ὑπερβολὴν ὑπερμαζᾶν. κατ' ἀρχὰς μὲν 
οὖν τὴν δημοτικὴν καὶ κοινὴν ταύτην τροφὴν τὴν ἐκ 
τῶν ἀλφίτων μᾶζαν ὠνόμαζον καὶ μάττειν τὸ παρα-
σκευάζειν αὐτήν. ὕστερον δὲ ποικίλλοντες τὴν ἀναγ-
καίαν τροφὴν ἀκολάστως καὶ περιέργως μικρὸν παρ- 
αγαγόντες τοὔνομα τῆς μάζης ματτύην ὠνόμαζον πᾶν τὸ 
πολυτελὲς ἔδεσμα, τὸ δὲ ματτυάζειν τὸ παρασκευάζειν 
αὐτά, εἴτε ἰχθὺς εἴη εἴτε ὄρνις εἴτε λάχανον εἴτε 
ἱερεῖον εἴτε πεμμάτιον. τοῦτο δὲ δῆλόν ἐστιν ἐξ οὗ 
καὶ ὁ Ἀρτεμίδωρος παρέθετο μαρτυρίου Ἀλέξιδος· 
συνεμφῆναι γὰρ βουλόμενος ὁ Ἄλεξις τὴν ἀκολασίαν 
τῆς παρασκευῆς προσέθηκε τὸ λέπεσθαι. ἔχει δ' 〈οὕτως〉 
ἡ σύμπασα ἐκλογὴ οὖσα ἐκ τοῦ διεσκευασμένου δράμα-
τος ὃ ἐπιγράφεται Δημήτριος (II 315 K)· 
    τοὔψον λαβοῦσαι τοῦτο ταπεταλμένον 
    σκευάζετ', εὐωχεῖσθε, προπόσεις πίνετε, 
    λέπεσθε, ματτυάζετε. 
τῷ δὲ λέπεσθαι χρῶνται οἱ Ἀθηναῖοι ἐπ' ἀσελγοῦς καὶ 
φορτικῆς δι' ἀφροδισίων ἡδονῆς. 
 καὶ ὁ Ἀρτεμί-
δωρος ἐν ταῖς Ὀψαρτυτικαῖς Γλώσσαις τὴν ματτύην 
ἀποφαίνει κοινὸν εἶναι πάντων ὄνομα τῶν πολυτελῶν 
ἐδεσμάτων, γράφων οὕτως ’ἔστι τις ὄρνιθος ματτύης. 
ἐσφάχθω μὲν διὰ τοῦ στόματος εἰς τὴν κεφαλήν. ἔστω 
δὲ ἕωλος καθάπερ ὁ πέρδιξ· ἐὰν δὲ θέλῃς, ὡς ἔχει 
αὐτοῖς πτεροῖς ἐᾶν τετιλμένην.‘ εἶτα τὸν τρόπον ἐκθεὶς 
τῆς ἀρτύσεως καὶ τῆς ἑψήσεως ἐπιφέρει εὐθύς· ’καὶ 
νομάδα παχεῖαν ἕψε καὶ νεοσσοὺς τῶν ἤδη κοκκυζόν-
των, ἐὰν θέλῃς παρὰ πότον χρῆσθαι. εἶτ' ἐξελὼν τὰ 
λάχανα εἰς τρυβλίον καὶ τῆς ὄρνιθος τῶν κρεῶν ἐπι- 
θεὶς παρατίθει· τοῦ θέρους ἀντὶ τοῦ ὄξους τῆς ὄμφα-
κος ἐμβαλὼν εἰς τὸν ζωμὸν ὡς ἔχει τοὺς βότρυς· ἐπει-
δὰν δὲ ἑφθὴ γένηται, ἔξελε μετὰ τοῦ βοτρυδίου πρὸ 
τοῦ τὸ γίγαρτον ἐξαφεῖναι, εἶθ' οὕτως τὸ λάγανον 
κατάθρυπτε. οὗτος 〈ὁ〉 ματτύης ἐν τοῖς ἡδίστοις.‘ ὅτι 
μὲν οὖν κοινὸν ἦν τοὔνομα τῶν πολυτελεστάτων ἐδε-
σμάτων φανερόν· ὅτι δὲ καὶ ὁ τρόπος τῆς τοιαύτης 
εὐωχίας ὁμοίως ἐλέγετο Φιλήμων φησὶν ἐν Ἁρπαζο-
μένῳ (II 482 K)· 
    γυμνῷ φυλακὴν ἐπίταττε, καὶ διὰ τριῶν 
    ποτηρίων με ματτύης εὐφραινέτω. 
καὶ ἐν Ἀνδροφόνῳ (ib. 480)· 
    πιεῖν τις ἡμῖν ἐγχεάτω καὶ ματτύην 
    ποιεῖτε θᾶττον. 
Ἄλεξις δ' ἐν Πυραύνῳ ἀμφιβόλως εἴρηκεν (ib. 372)· 
    ἐγὼ δ' ἐπειδὰν ἀσχολουμένους λάβω, 
    ἀνέκραγον ’οὐ δώσει τις ἡμῖν ματτύην;‘ 
ὥσπερ ἂν εἰ τὸ δεῖπνον ἔλεγεν· πιθανὸν δὲ καὶ ἰδίως 
ἐπί 〈τι〉 τῶν ἐδεσμάτων ἀναφέρειν. Μάχων δ' ὁ Σι-
κυώνιος τῶν μὲν κατὰ Ἀπολλόδωρον τὸν Καρύστιον 
κωμῳδιοποιῶν εἷς ἐστι καὶ αὐτός· οὐκ ἐδίδαξεν δ' 
Ἀθήνησι τὰς κωμῳδίας τὰς ἑαυτοῦ, ἀλλ' ἐν Ἀλεξανδρείᾳ. 
ἦν δ' ἀγαθὸς ποιητὴς εἴ τις ἄλλος τῶν μετὰ τοὺς 
ἑπτά· διόπερ ὁ γραμματικὸς Ἀριστοφάνης ἐσπούδασε 
συσχολάσαι αὐτῷ νέος ὤν. ἐποίησε δὲ καὶ οὗτος ἐν 
δράματι Ἀγνοίᾳ ταυτί (III 324 K)· 
    ἥδιον οὐδέν ἐστί μοι τῆς ματτύης, 
    τοῦτ' εἴτε πρῶτοι Μακεδόνες τοῖς Ἀττικοῖς  
    κατέδειξαν ἡμῖν εἴτε πάντες οἱ θεοί· 
    οὐκ οἶδα πλήν ἐστίν γε μουσικωτάτου τινός ... 
  ὅτι δὲ ὕστατον καὶ ἐπὶ πᾶσιν εἰσεφέρετο Νικό-
στρατός φησιν ἐν Ἀπελαυνομένῳ. μάγειρος δ' ἐστὶν 
ὁ διηγούμενος ὡς λαμπρὰν καὶ εὔτακτον παρεσκεύασεν 
εὐωχίαν· προδιηγησάμενός τε οἷον ἦν τὸ ἄριστον καὶ 
τὸ δεῖπνον καὶ τρίτης μνησθεὶς παραθέσεως ἐπιφέρει 
(II 221 K)· 
    εὖ γ', ἄνδρες, εὖ σφόδρ'· ἀλλὰ μὴν τῇ ματτύῃ 
    οὕτω διαθήσω τὰ μετὰ ταῦθ' ὥστ' οἴομαι 
    οὐδ' αὐτὸν ἡμῖν τοῦτον ἀντερεῖν ἔτι. 
καὶ ἐν Μαγείρῳ (ib. 224)· 
    θρῖον δὲ καὶ κάνδαυλον ἢ τούτων τι τῶν 
    εἰς ματτύην οὐδέτερος εἶδε πώποτε. 
ἄλλος δέ τίς φησιν (III 482 K)· 
      περιφέρειν ματτύην 〈καὶ〉 ποδάριον 
    καὶ γαστρίον τακερόν τι καὶ μήτρας ἴσως. 
Διονύσιος δ' ἐν Ἀκοντιζομένῳ (II 423 K)· μάγειρος δ' 
ἐστὶν ὁ λέγων· 
    ὥστ' ἐνίοτ' ἂν τούτοισι ποιῶν ματτύην 
    σπεύδων ἅμ' εἰσήνεγκα διαμαρτὼν μίαν 
    ἄκων περιφορὰν τῶν νεκρῶν ὡς τὸν νεκρόν. 
Φιλήμων ἐν Πτωχῇ (ib. 496)· 
    ἐξὸν ἀποσάττεσθαι δ' ὅλην τὴν ἡμέραν, 
    ποιοῦντα καὶ διδόντα ματτύας ἐκεῖ. 
Μόλπις δ' ὁ Λάκων τὰ παρὰ τοῖς Σπαρτιάταις ἐπαί- 
κλεια, 〈ἃ〉 σημαίνει τὰς ἐπιδειπνίδας, ματτύας φησὶ 
λέγεσθαι παρὰ τοῖς ἄλλοις (FHG IV 454). ὁ δὲ κυνικὸς 
Μένιππος ἐν τῷ ἐπιγραφομένῳ Ἀρκεσιλάῳ γράφει 
οὕτως· ’πότος ἦν ἐπικωμασάντων τινῶν καὶ ματτύην 
ἐκέλευσεν εἰσφέρειν Λάκαινάν τις· καὶ εὐθέως περιε-
φέρετο περδίκεια ὀλίγα καὶ χήνεια ὀπτὰ καὶ τρύφη 
πλακούντων.‘ τὸ δὲ τοιοῦτον δεῖπνον οἱ μὲν Ἀττικοὶ 
προσηγόρευον ἐπιδόρπισμα, οἱ δὲ Δωριεῖς ἐπάικλον, 
τῶν δ' ἄλλων Ἑλλήνων οἱ πλεῖστοι ἐπιδειπνίδα. 
  τοσούτων καὶ περὶ τῆς ματτύης λεχθέντων ἔδοξεν 
ἀπιέναι· καὶ γὰρ ἑσπέρα ἦν ἤδη. διελύθημεν οὖν οὕτως. 
    Εἴ μοι τὸ Νεστόρειον εὔγλωσσον μέλος 
    Ἀντήνορός τε τοῦ Φρυγὸς δοίη θεός, 
κατὰ τὸν πάνσοφον Εὐριπίδην (fr. 899 N), ἑταῖρε 
Τιμόκρατες, οὐκ ἂν δυναίμην ἀπομνημονεύειν ἔτι σοι 
τῶν πολλάκις λεχθέντων ἐν τοῖς περισπουδάστοις τού-
τοις συμποσίοις διά τε τὴν ποικιλίαν καὶ τὴν ὁμοιό-
τητα τῶν ἀεὶ καινῶς προσευρισκομένων. καὶ γὰρ καὶ 
περὶ τάξεως τῶν περιφορῶν πολλάκις ἐλέχθη καὶ περὶ 
τῶν μετὰ τὸ δεῖπνον ἐπιτελουμένων, ἅπερ καὶ μόλις 
ἀναπεμπάζομαι, εἰπόντος τινὸς τῶν ἑταίρων τὰ ἐκ 
τῶν Λακώνων Πλάτωνος ἰαμβεῖα (I 620 K)· 
    ἅνδρες δεδειπνήκασιν ἤδη; {Β.} σχεδὸν ἅπαντες. {Α.} εὖ γε· 
    τί οὐ τρέχων 〈σὺ〉 τὰς τραπέζας ἐκφέρεις; ἐγὼ δὲ  
    λίτρον παραχέων ἔρχομαι. {Β.} κἀγὼ δὲ παρακορήσων. 
    σπονδὰς δ' ἔπειτα παραχέας τὸν κότταβον παροίσω· 
    τῇ παιδὶ τοὺς αὐλοὺς ἐχρῆν ἤδη πρὸ χειρὸς εἶναι 
    καὶ προαναφυσᾶν. τὸ μύρον ἤδη παράχεον βαδίζων 
    Αἰγύπτιον κᾆτ' ἴρινον· στέφανον δ' ἔπειθ' ἑκάστῳ 
    δώσω φέρων τῶν ξυμποτῶν. νεοκρᾶτά τις ποιείτω. 
    {Α.} καὶ δὴ κέκραται. {Β.} τὸν λιβανωτὸν ἐπιτιθεὶς εἶπε ... 
    σπονδὴ μὲν ἤδη γέγονε καὶ πίνοντές εἰσι πόρρω· 
    καὶ σκόλιον ᾖσται, κότταβος δ' ἐξοίχεται θύραζε. 
    αὐλοὺς δ' ἔχουσά τις κορίσκη Καρικὸν μέλος 〈τι〉 
    μελίζεται τοῖς συμπόταις· κἄλλην τρίγωνον εἶδον 
    ἔχουσαν, εἶτ' ᾖδεν πρὸς αὐτὸ μέλος Ἰωνικόν τι. 
  μετὰ ταῦτ', οἶμαι, καὶ περὶ κοττάβων ζήτησις ἦν 
καὶ τῶν ἀποκοτταβιζόντων. οὓς οἰηθείς τις τῶν παρ-
όντων ἰατρῶν εἶναι τούτων οἳ ἀπὸ βαλανείου καθάρ-
σεως ἕνεκα τοῦ στομάχου πίνοντες ἄμυστιν ἀποβλύ-
ζουσιν, ἔφη οὐκ εἶναι παλαιὰν ταύτην παράδοσιν οὐδ' 
εἰδέναι τινὰ τῶν ἀρχαίων ταύτῃ τῇ καθάρσει χρησά-
μενον. δι' ὃ καὶ Ἐρασίστρατον τὸν Ἰουλιήτην ἐν 
τῇ περὶ τῶν Καθόλου πραγματείᾳ ἐπιτιμᾶν τοῖς τοῦτο 
ποιοῦσιν, βλαπτικὸν ὀφθαλμῶν τὸ ἐπιχείρημα δεικνύων 
καὶ τῆς κάτω κοιλίας ἐπισχετικόν. πρὸς ὃν Οὐλπια-
νὸς ἔφη (Timon. fr. 27 W)· 
    ὄρς' Ἀσκληπιάδη, καλέει κρείων σε Χαρωνεύς (Δ 204). 
οὐ γὰρ κακῶς τινι τῶν ἑταίρων ἡμῶν ἐλέχθη τὸ ’εἰ  
μὴ ἰατροὶ ἦσαν, οὐδὲν ἂν ἦν τῶν γραμματικῶν μωρό-
τερον.‘ τίς γὰρ ἡμῶν οὐκ οἶδεν ὅτι οὐκ ἦν οὗτος ὁ 
ἀποκοτταβισμὸς ἀρχαῖος; εἰ μή τι σὺ καὶ τοὺς Ἀμει-
ψίου 〈Ἀποκοτταβίζοντας〉 ἀποβλύζειν ὑπολαμβάνεις. 
ἐπεὶ οὖν ἄπειρος εἶ τῆς τοιαύτης θεωρίας, μάθε παρ' 
ἐμοῦ ὅτι πρῶτον μὲν ἡ τῶν κοττάβων εὕρεσις Σικε-
λική ἐστιν παιδιά, ταύτην πρώτων εὑρόντων Σικελῶν, 
ὡς Κριτίας φησὶν ὁ Καλλαίσχρου ἐν τοῖς Ἐλεγείοις 
διὰ τούτων (fr. 1 B)· 
    κότταβος ἐκ Σικελῆς ἐστι χθονὸς ἐκπρεπὲς ἔργον, 
    ὃν σκοπὸν ἐς λατάγων τόξα καθιστάμεθα. 
Δικαίαρχος ὁ Μεσσήνιος, Ἀριστοτέλους μαθητής, ἐν 
τῷ περὶ Ἀλκαίου (FHG II 247) καὶ τὴν λατάγην φησὶν 
εἶναι Σικελικὸν ὄνομα. λατάγη δ' ἐστὶν τὸ ὑπολειπό-
μενον ἀπὸ τοῦ ἐκποθέντος ποτηρίου ὑγρόν, ὃ συνεστραμ-
μένῃ τῇ χειρὶ ἄνωθεν ἐρρίπτουν οἱ παίζοντες εἰς τὸ 
κοττάβιον. Κλείταρχος δ' ἐν τῇ περὶ Γλωττῶν πραγ-
ματείᾳ λάταγα Θεσσαλοὺς καὶ Ῥοδίους τὸν ἀπὸ τῶν 
ποτηρίων κότταβον λέγειν. 
 κότταβος δ' ἐκαλεῖτο καὶ 
τὸ τιθέμενον ἆθλον τοῖς νικῶσιν ἐν τῷ πότῳ, ὡς Εὐ-
ριπίδης παρίστησιν ἐν Οἰνεῖ λέγων οὕτως (fr. 562 N)· 
      πυκνοῖς δ' ἔβαλλον Βακχίου τοξεύμασιν 
      κάρα γέροντος· τὸν βαλόντα δὲ στέφειν 
      ἐγὼ 'τετάγμην, ἆθλα κότταβον διδούς.  
ἐκαλεῖτο δὲ κότταβος καὶ τὸ ἄγγος εἰς ὃ ἔβαλλον τὰς 
λάταγας, ὡς Κρατῖνος ἐν Νεμέσει δείκνυσιν (cf. p. 667f)· 
〈ὅτι δὲ καὶ χαλκοῦν ἦν, Εὔπολις ἐν Βάπταις λέγει 
(I 278 K)· ’χαλκῷ περὶ κοττάβῳ.‘〉 Πλάτων δὲ ἐν Διὶ 
Κακουμένῳ παιδιᾶς εἶδος παροίνιον τὸν κότταβον εἶναι 
ἀποδίδωσιν, ἐν ᾗ ἐξίσταντο καὶ τῶν σκευαρίων οἱ 
δυσκυβοῦντες. λέγει δ' οὕτως (I 612 K)· 
    πρὸς κότταβον παίζειν, ἕως ἂν σφῷν ἐγὼ 
    τὸ δεῖπνον ἔνδον σκευάσω. {ΗΡ.} πάνυ βούλομαι· 
    ἀλλανεμος ἐστ'. {Α.} ἀλλ' εἰς θυίαν παιστέον. 
    {ΗΡ.} φέρε τὴν θυίαν, αἶρ' ὕδωρ, ποτήρια 
    παράθετε. παίζωμεν δὲ περὶ φιλημάτων. 
    {Α.} ........... ἀγεννῶς οὐκ ἐῶ 
    παίζειν. τίθημι κοττάβεια σφῷν ἐγὼ 
    τασδί τε τὰς κρηπῖδας, ἃς αὕτη φορεῖ, 
    καὶ τὸν κότυλον τὸν σόν. {ΗΡ.} βαβαιάξ· οὑτοσὶ 
    μείζων ἀγὼν τῆς Ἰσθμιάδος ἐπέρχεται. 
  ἐκάλουν δὲ καὶ κατακτούς τινας κοττάβους. ἐστὶν 
δὲ λυχνία ἀναγόμενα πάλιν τε συμπίπτοντα. 
    Εὔβουλος Βελλεροφόντῃ (II 171 K)· 
    τίς ἂν λάβοιτο τοῦ σκέλους κάτωθέ μου; 
    ἄνω γὰρ ὥσπερ κοττάβειον αἴρομαι.  
Ἀντιφάνης δ' ἐν Ἀφροδίτης Γοναῖς (ib. 33)· 
    τονδὶ λέγω, σὺ δ' οὐ συνιεῖς; κότταβος 
    τὸ λυχνίον ἐστί. πρόσεχε τὸν νοῦν· ᾠὰ μὲν 
    ......... πέντε νικητήριον. 
    {Β.} περὶ τοῦ; γελοῖον. κοτταβιεῖτε τίνα τρόπον; 
    {Α.} ἐγὼ διδάξω καθ' ἕν· ὃς ἂν τὸν κότταβον 
    ἀφεὶς ἐπὶ τὴν πλάστιγγα 〈ποιήσῃ πεσεῖν— 
    {Β.} πλάστιγγα〉 ποίαν; τοῦτο τοὐπικείμενον 
    ἄνω τὸ μικρόν, τὸ πινακίσκιον λέγεις; 
    {Α.} τοῦτ' ἐστὶ πλάστιγξ—οὗτος ὁ κρατῶν γίγνεται. 
    {Β.} πῶς δ' εἴσεταί τις τοῦτ'; {Α.} ἐὰν θίγῃ μόνον 
    αὐτῆς, ἐπὶ τὸν μάνην πεσεῖται καὶ ψόφος 
    ἔσται πάνυ πολύς. {Β.} πρὸς θεῶν, τῷ κοττάβῳ 
    πρόσεστι καὶ Μάνης τις ὥσπερ οἰκέτης; 
καὶ μετ' ὀλίγα· 
    ᾧ δεῖ λαβὼν τὸ ποτήριον δεῖξον νόμῳ. 
    {Α.} αὐλητικῶς δεῖ καρκινοῦν τοὺς δακτύλους 
    οἶνόν τε μικρὸν ἐγχέαι καὶ μὴ πολύν· 
    ἔπειτ' ἀφήσεις. {Β.} τίνα τρόπον; {Α.} δεῦρο βλέπε; 
    τοιουτονί. {Β.} Πόσειδον, ὡς ὑψοῦ σφόδρα. 
    {Α.} οὕτω ποιήσεις. {Β.} ἀλλ' ἐγὼ μὲν σφενδόνῃ 
    οὐκ ἂν ἐφικοίμην αὐτός'. {Α.} ἀλλὰ μάνθανε. 
  ἀγκυλοῦντα γὰρ δεῖ σφόδρα τὴν χεῖρα εὐρύθμως 
πέμπειν τὸν κότταβον, ὡς Δικαίαρχός φησιν καὶ 
Πλάτων δ' ἐν τῷ Διὶ [τῷ] Κακουμένῳ (I 613 K). παρα- 
κελεύεται δέ τις τῷ Ἡρακλεῖ μὴ σκληρὰν ἔχειν τὴν 
χεῖρα μέλλοντα κοτταβίζειν. ἐκάλουν δ' ἀπ' ἀγκύλης 
τὴν τοῦ κοττάβου πρόεσιν διὰ τὸ ἐπαγκυλοῦν τὴν δεξιὰν 
χεῖρα ἐν τοῖς ἀποκοτταβισμοῖς. οἳ δὲ ποτηρίου εἶδος 
τὴν ἀγκύλην φασί. Βακχυλίδης ἐν Ἐρωτικοῖς (fr. 24 B)· 
    εὖτε τὴν ἀπ' ἀγκύλης ἵησι τοῖσδε τοῖς νεανίαις, 
    λευκὸν ἀντείνασα πῆχυν. 
καὶ Αἰσχύλος δ' ἐν Ὀστολόγοις ἀγκυλητοὺς λέγει 
κοττάβους διὰ τούτων (fr. 179 N)· 
    Εὐρύμαχος, οὐ γὰρ ἄλλος, οὐδὲν ἧσσον ... 
    ὕβριζ' ὑβρισμοὺς οὐκ ἐναισίους ἐμοί. 
    ἦν μὲν γὰρ αὐτῷ κότταβος ἀεὶ τοὐμὸν κάρα, 
    τοῦ δ' ἀγκυλητοῦ κοσσάβιός ἐστι σκοπὸς 
    ἐκτεμὼν ἡβῶσα χεὶρ ἐφίετο. 
ὅτι δὲ ἆθλον προὔκειτο τῷ εὖ προεμένῳ τὸν κότταβον 
προείρηκε μὲν καὶ ὁ Ἀντιφάνης (cf. p. 666f)· ᾠὰ γάρ 
ἐστι καὶ πεμμάτια καὶ τραγήματα. ὁμοίως δὲ διεξέρ-
χονται Κηφισόδωρος ἐν Τροφωνίῳ (I 801 K) καὶ 
Καλλίας ἢ Διοκλῆς ἐν Κύκλωψι (ib. 696) καὶ Εὔπολις 
(ib. 278) Ἕρμιππός τε ἐν τοῖς Ἰάμβοις (ib. 247). τὸ δὲ 
καλούμενον κατακτὸν κοττάβιον τοιοῦτόν ἐστιν· λυχνίον 
ἐστὶν ὑψηλόν, ἔχον τὸν μάνην καλούμενον, ἐφ' ὃν τὴν 
καταβαλλομένην ἔδει πεσεῖν πλάστιγγα, ἐντεῦθεν δὲ 
πίπτειν εἰς λεκάνην ὑποκειμένην πληγεῖσαν τῷ κοττάβῳ·  
’καί τις ἦν ἀκριβὴς εὐχέρεια τῆς βολῆς.‘ μνημονεύει 
δὲ τοῦ μάνου Νικοχάρης ἐν Λάκωσιν (ib. 772). 
 ἕτε-
ρον δ' ἐστὶν εἶδος παιδιᾶς τῆς ἐν λεκάνῃ. αὕτη δ' 
ὕδατος πληροῦται ἐπινεῖ τε ἐπ' αὐτῆς ὀξύβαφα κενά, 
ἐφ' ἃ βάλλοντες τὰς λατάγας ἐκ καρχησίων ἐπειρῶντο 
καταδύειν· ἀνῃρεῖτο δὲ τὰ κοττάβια ὁ πλείω καταδύ-
σας. Ἀμειψίας Ἀκοκοτταβίζουσιν (I 670 K)· 
    ἡ Μανία, φέρ' ὀξύβαφα καὶ κανθάρους 
    καὶ τὸν ποδανιπτῆρ', ἐγχέασα θὔδατος. 
Κρατῖνος ἐν Νεμέσει (ib. 50)· ’τὸ δὲ κοττάβῳ προ-
θέντας ἐν πατρικοῖσι νόμοις τὸ κεινεου ὀξυβάφοις 
βάλλειν μὲν τῶ πόντω δὲ βάλλοντι νέμω πλεῖστα 
τύχης τὸ δ' ἆθλον. Ἀριστοφάνης Δαιταλεῦσιν (ib. 444) 
‘ἔγνωκ', ἐγὼ δὲ χαλκίον (τοῦτ' ἐστὶν κοττάβειον) ἱστά-
ναι καὶ μυρρίνας.’ Ἕρμιππος Μοίραις (ib. 237)· 
    χλανίδες δ' οὖλαι καταβέβληνται, 
    θώρακα δ' ἅπας ἐμπερονᾶται, 
    κνημὶς δὲ περὶ σφυρὸν ἀρθροῦται, 
    βλαύτης δ' οὐδεὶς ἔτ' ἔρως λευκῆς, 
    ῥάβδον δ' ὄψει τὴν κοτταβικὴν 
    ἐν τοῖς ἀχύροισι κυλινδομένην, 
    μάνης δ' οὐδὲν λατάγων ἀίει· 
    τὴν δὲ τάλαιναν πλάστιγγ' 〈ἂν〉 ἴδοις  
    παρὰ τὸν στροφέα τῆς κηπαίας 
    ἐν τοῖσι κορήμασιν οὖσαν. 
Ἀχαιὸς δ' ἐν Λίνῳ περὶ τῶν Σατύρων λέγων φησίν 
(fr. 26 N)· 
    ῥιπτοῦντες, ἐκβάλλοντες, ἀγνύντες, τί μου 
    λέγοντες· ‘ὦ κάλλιστον Ἡρακλεῖ λάταξ’ 
τοῦτο δὲ λέγοντες παρ' ὅσον τῶν ἐρωμένων ἐμέμνηντο, 
ἀφιέντες ἐπ' αὐτοῖς τοὺς λεγομένους κοσσάβους. διὸ 
καὶ Σοφοκλῆς ἐν Ἰνάχῳ Ἀφροδισίαν εἴρηκε τὴν λά-
ταγα (fr. 255 N)· 
      ξανθὴ δ' Ἀφροδισία λάταξ 
      πᾶσιν ἐπεκτύπει δόμοις. 
καὶ Εὐριπίδης ἐν Πλεισθένει (fr. 631)· 
    πολὺς δὲ κοσσάβων ἀραγμὸς Κύπριδος 
    προσῳδὸν ἀχεῖ μέλος ἐν δόμοισιν. 
καὶ Καλλίμαχος δέ φησι (fr. 102)· 
    πολλοὶ καὶ φιλέοντες Ἀκόντιον ἧκαν ἔραζε 
    οἰνοπόται Σικελὰς ἐκ κυλίκων λάταγας. 
  ἦν δέ τι καὶ ἄλλο κοτταβίων εἶδος προτιθέμενον 
ἐν ταῖς παννυχίσιν, οὗ μνημονεύει Κάλλιππος ἐν 
Παννυχίδι διὰ τούτων (III 378 K)· 
    ὁ διαγρυπνήσας [τὸν πυραμοῦντα] λήψεται 
    τὰ κοττάβια καὶ τῶν παρου-
    σῶν ἣν θέλει φιλήσει. 
ἐγίνετο δὲ καὶ πεμμάτιά τινα ἐν ταῖς παννυχίσιν, ἐν 
αἷς πλεῖστον ὅσον χρόνον διηγρύπνουν χορεύοντες·  
καὶ διωνομάζετο τὰ πεμμάτια τότε χαρίσιοι ἀπὸ τῆς 
τῶν ἀναιρουμένων χαρᾶς. μνημονεύει Εὔβουλος ἐν 
Ἀγκυλίωνι λέγων οὑτωσί (II 165 K)· 
      καὶ γὰρ πάλαι πέττει τὰ νικητήρια. 
εἶθ' ἑξῆς φησιν· 
      ἐξεπήδης' ἀρτίως πέττουσα τὸν χαρίσιον. 
ὅτι δὲ καὶ φίλημα ἦν ἆθλον ἑξῆς λέγει ὁ Εὔβουλος· 
      εἶεν γυναῖκες· νῦν ὅπως τὴν νύχθ' ὅλην 
      ἐν τῇ δεκάτῃ τοῦ παιδίου χορεύσετε 
      θήσω δὲ νικητήριον τρεῖς ταινίας 
      καὶ μῆλα πέντε καὶ φιλήματ' ἐννέα. 
ὅτι δὲ ἐσπούδαστο παρὰ τοῖς Σικελιώταις ὁ κότταβος 
δῆλον ἐκ τοῦ καὶ οἰκήματα ἐπιτήδεια τῇ παιδιᾷ κατα-
σκευάζεσθαι, ὡς ἱστορεῖ Δικαίαρχος ἐν τῷ περὶ 
Ἀλκαίου (FHG II 246). οὐκ ἀπεικότως οὖν οὐδ' ὁ Καλλί-
μαχος Σικελὴν τὴν λάταγα προσηγόρευσεν. μνημονεύει 
τῶν λατάγων καὶ τῶν κοττάβων καὶ ὁ Χαλκοῦς καλούμε-
νος Διονύσιος ἐν τοῖς Ἐλεγείοις διὰ τούτων (fr. 3 B)· 
    κότταβον ἐνθάδε σοι τρίτον ἑστάναι οἱ δυσέρωτες 
    ἡμεῖς προστίθεμεν γυμνασίῳ Βρομίου 
    κώρυκον. οἱ δὲ παρόντες ἐνείρετε χεῖρας ἅπαντες 
    ἐς σφαίρας κυλίκων· καὶ πρὶν ἐκεῖνον ἰδεῖν, 
    ὄμματι βηματίσαισθε τὸν αἰθέρα τὸν κατὰ κλίνην, 
    εἰς ὅσον αἱ λάταγες χωρίον ἐκτέταται. 
  ἐπὶ τούτοις ὁ Οὐλπιανὸς ᾔτει πιεῖν μεγάλῃ κύλικι, 
ἐπιλέγων ἐκ τῶν αὐτῶν ἐλεγείων καὶ τόδε (fr. 4)·  
    ‘ὕμνους οἰνοχοεῖν ἐπιδέξια σοί τε καὶ ἡμῖν 
    τόνδε τὸν ἀρχαῖον τηλεδαπόν τε φίλον 
    εἰρεσίῃ γλώσσης ἀποπέμψομεν εἰς μέγαν αἶνον 
    τοῦδ' ἐπὶ συμποσίου· δεξιότης δὲ λόγου 
Φαίακος Μουσῶν ἐρέτας ἐπὶ σέλματα πέμπει. 
κατὰ γὰρ τὸν νεώτερον Κρατῖνον, ὃς ἐν Ὀμφάλῃ 
φησίν (II 290 K)· 
    πίνειν μένοντα τὸν καλῶς εὐδαίμονα 
    κρεῖττον· μάχαι δ' ἄλλοισι καὶ πόνος μέλοι.’ 
πρὸς ὃν ὁ Κύνουλκος ἀεὶ τῷ Σύρῳ ἀντικορυσσόμενος 
καὶ οὐδέποτε τῆς φιλονεικίας παυόμενος ἧς εἶχε πρὸς 
αὐτόν, ἐπεὶ θόρυβος κατεῖχεν τὸ συμπόσιον, ἔφη· ‘τίς 
οὗτος ὁ τῶν συρβηνέων χορός; καὶ αὐτὸς δὲ τούτων τῶν 
ἐπῶν μεμνημένος τινῶν ἐρῶ, ἵνα μὴ ὁ Οὐλπιανὸς βρεν-
θύηται ὡς ἐκ τῶν ἀποθέτων τοῖς Ὁμηρίδαις (Plat. Phaedr. 
252b) μόνος ἀνασπάσας 〈λήψεται〉 τὰ κοττάβεια (fr. 2)· 
    ἀγγελίας ἀγαθῆς δεῦρ' ἴτε πευσόμενοι 
    καὶ κυλίκων ἔριδας διαλύσατε καὶ κατάθεσθε 
    τὴν ξύνεσιν παρ' ἐμοὶ καὶ τάδε μανθάνετε, 
εἰς τὴν παροῦσαν ζήτησιν ἐπιτήδεια ὄντα. ὁρῶ γὰρ καὶ 
τοὺς παῖδας ἤδη φέροντας ἡμῖν στεφάνους καὶ μύρα. 
διὰ τί δὲ λέγονται, τῶν ἐστεφανωμένων ἐὰν λύωνται 
οἱ στέφανοι, ὅτι ἐρῶσιν; τοῦτο γὰρ ἐν παισὶ τὰ Καλ-
λιμάχου ἀναγινώσκων ἐπιγράμματα, ὧν ἐστι καὶ τοῦτο, 
ἐπεζήτουν μαθεῖν, εἰπόντος τοῦ Κυρηναίου (ep. 43 W)· 
      τὰ δὲ ῥόδα φυλλοβολεῦντα 
    τὠνδρὸς ἀπὸ στεφάνων πάντ' ἐγένοντο χαμαί.  
σὸν οὖν ἐστιν, ὦ μουσικώτατε, τὴν χιλιέτη μου ταύτην 
ζήτησιν ἀπολύσασθαι, Δημόκριτε, καὶ διὰ τί οἱ ἐρῶν-
τες στεφανοῦσι τὰς τῶν ἐρωμένων θύρας.’ 
 καὶ ὁ 
Δημόκριτος ‘ἀλλ' ἵνα κἀγώ, φησίν, μνημονεύσω τῶν 
τοῦ Χαλκοῦ ποιητοῦ καὶ ῥήτορος Διονυσίου—Χαλ-
κοῦς δὲ προσηγορεύθη διὰ τὸ συμβουλεῦσαι Ἀθηναίοις 
χαλκῷ νομίσματι χρήσασθαι, καὶ τὸν λόγον τοῦτον 
ἀνέγραψε Καλλίμαχος ἐν τῇ τῶν Ῥητορικῶν Ἀνα-
γραφῇ (fr. 100 24)—λέξω τι καὶ αὐτὸς ἐκ τῶν Ἐλεγείων 
(fr. 1 B). σὺ δέ, ὦ Θεόδωρε (τοῦτο γάρ σου τὸ κύριον 
ὄνομα), 
      δέχου τήνδε προπινομένην 
    τὴν ἀπ' ἐμοῦ ποίησιν. ἐγὼ δ' ἐπιδέξια πέμπω 
    σοὶ πρώτῳ Χαρίτων ἐγκεράσας χάριτας. 
    καὶ σὺ λαβὼν τόδε δῶρον ἀοιδὰς ἀντιπρόπιθι, 
    συμπόσιον κοσμῶν καὶ τὸ σὸν εὖ θέμενος. 
φὴς οὖν ’διὰ τί, τῶν ἐστεφανωμένων ἐὰν λύηται ὁ 
στέφανος, ἐρᾶν λέγονται.‘ ’πότερον ὅτι ὁ ἔρως τοῦ τῶν 
ἐρώντων ἤθους περιαιρεῖται τὸν κόσμον, διὰ τοῦτο 
τὴν τοῦ ἐπιφανοῦς κόσμου περιαίρεσιν φρυκτόν τινα,‘ 
φησὶ Κλέαρχος ἐν πρώτῳ Ἐρωτικῶν (FHG II 315), 
’καὶ σημεῖον νομίζουσιν τοῦ καὶ τὸν τοῦ ἤθους κόσμον 
περιῃρῆσθαι τοὺς τοιούτους. ἢ καθάπερ ἐπὶ τῆς μαν-
τικῆς ἄλλα πολλά, καὶ τοῦτο σημειοῦνταί τινες; ὁ γὰρ 
ἐκ τοῦ στεφάνου κόσμος οὐδὲν ἔχων μόνιμον σημεῖόν 
ἐστι πάθους ἀβεβαίου μὲν κεκαλλωπισμένου δέ. τοιοῦ-
τος δ' ἐστὶν ὁ ἔρως· οὐδένες γὰρ μᾶλλον τῶν ἐν τῷ  
ἐρᾶν ὄντων καλλωπίζονται. εἰ μὴ ἄρα ἡ φύσις οἱονεί 
τι δαιμόνιον δικαίως βραβεύουσα τῶν πραγμάτων ἕκα-
στον οἴεται δεῖν τοὺς ἐρῶντας μὴ στεφανοῦσθαι πρὶν 
κρατήσωσιν τοῦ ἔρωτος· τοῦτο δ' ἔστιν ὅταν κατεργα-
σάμενοι τὸν ἐρώμενον ἀπαλλαγῶσιν τῆς ἐπιθυμίας. 
τὴν ἀφαίρεσιν οὖν τοῦ στεφάνου σημεῖον τοῦ ἔτι ἐν 
τῷ διαγωνίζεσθαι εἶναι ποιούμεθα. ἢ ὁ Ἔρως αὐτὸς 
οὐκ ἐῶν καθ' αὑτοῦ στεφανοῦσθαι καὶ ἀνακηρύττεσθαι 
τῶν μὲν τὸν στέφανον περιαιρεῖ, τοῖς δὲ λοιποῖς ἐνδί-
δωσιν αἴσθησιν μηνύων ὅτι ἡττῶνται ὑπὸ αὐτοῦ· δι' 
ὃ ἐρᾶν οἱ λοιποὶ τοὺς τοιούτους φασίν. ἢ ὅτι λύεται 
μὲν πᾶν τὸ δεδεμένον, ὁ δὲ ἔρως στεφανουμένων τινῶν 
δεσμός ἐστιν (οὐθένες γὰρ ἄλλοι τῶν δεδεμένων περὶ 
τὸ στεφανοῦσθαι σπουδάζουσιν πλὴν οἱ ἐρῶντες), τὴν 
τοῦ στεφάνου δὴ λύσιν σημεῖον τοῦ περὶ τὸν ἔρωτα 
δεσμοῦ νομίζοντες ἐρᾶν φασιν τοὺς τοιούτους; ἢ διὰ 
τὸ πολλάκις τοὺς ἐρῶντας διὰ τὴν πτοίησιν, ὡς ἔοικεν, 
στεφανουμένους περιαιρεῖν αὑτῶν τὸν στέφανον ἀντι-
στρέφομεν τῇ ὑπονοίᾳ τὸ πάθος, ὡς οὐκ ἄν ποτε τοῦ 
στεφάνου περιρέοντος, εἰ μὴ ἤρων; ἢ ὅτι ἀναλύσεις 
περὶ μόνους μάλιστα τοὺς ἐρῶντας καὶ καταδεδεμένους 
γίνονται, τὴν δὲ τοῦ στεφάνου ἀνάλυσιν καταδεδεμένων 
τινῶν εἶναι νομίζοντες ἐρᾶν φασι τοὺς τοιούτους· 
καταδέδενται γὰρ οἱ ἐρῶντες. εἰ μὴ ἄρα διὰ τὸ κατ-
εστέφθαι τῷ ἔρωτι τοὺς ἐρῶντας οὐκ ἐπίμονος αὐτῶν 
ὁ στέφανος γίνεται· χαλεπὸν γὰρ ἐπὶ μεγάλῳ καὶ θείῳ  
στεφάνῳ μικρὸν καὶ τὸν τυχόντα μεῖναι. στεφανοῦσιν 
δὲ τὰς τῶν ἐρωμένων θύρας ἤτοι τιμῆς χάριν καθα-
περεί τινος θεοῦ τὰ πρόθυρα [στεφανοῦσιν αὐτῶν], ἢ 
οὐ τοῖς ἐρωμένοις ἀλλὰ τῷ Ἔρωτι ποιούμενοι τὴν τῶν 
στεφάνων ἀνάθεσιν τοῦ μὲν Ἔρωτος τὸν ἐρώμενον 
ἄγαλμα, τούτου δὲ ναὸν ὄντα τὴν οἴκησιν στεφανοῦσι 
[τὰ τῶν ἐρωμένων πρόθυρα]· διὰ ταῦτα δὲ καὶ θύουσιν 
ἔνιοι ἐπὶ ταῖς τῶν ἐρωμένων θύραις. ἢ μᾶλλον ὑφ' 
ὧν οἴονταί τε καὶ πρὸς ἀλήθειαν τὸν τῆς ψυχῆς κόσμον 
ἐσκύλευνται, [καὶ] τούτοις καὶ τὸν τοῦ σώματος κόσμον 
ὑπὸ τοῦ πάθους ἐξαγόμενοι [καὶ] σκυλεύοντες ἑαυτοὺς 
ἀνατιθέασιν. πᾶς δ' ὁ ἐρῶν τοῦτο δρᾷ μὲν 〈παρόντος〉, 
μὴ παρόντος δὲ τοῦ ἐρωμένου τοῦ ἐμποδὼν ποιεῖται 
τὴν ἀνάθεσιν. ὅθεν Λυκοφρονίδης τὸν ἐρῶντα ἐκεῖ-
νον αἰπόλον ἐποίησε λέγοντα (III 634 B4)· 
    τόδ' ἀνατίθημί σοι ῥόδον, 
    καλὸν ἄνθημα καὶ πέδιλα καὶ κυνέαν 
    καὶ τὰν θηροφόνον λογχίδ', ἐπεί μοι νόος ἄλλᾳ 
    κέχυται 
    ἐπὶ τὰν Χάρισι φίλαν παῖδα καὶ καλάν.‘ 
  ἀλλὰ μὴν καὶ ὁ ἱερώτατος Πλάτων ἐν ἑβδόμῳ 
Νόμων πρόβλημά τι προβάλλει στεφανωτικόν, ὅπερ 
ἄξιόν ἐστιν ἐπιλύσασθαι, οὕτως λέγοντος τοῦ φιλοσόφου 
(p. 819b)· ’μήλων τέ τινων διανομαὶ καὶ στεφάνων πλείο- 
σιν ἅμα καὶ ἐλάττοσιν ἁρμοττόντων τῶν ἀριθμῶν τῶν 
αὐτῶν.‘ ὁ μὲν Πλάτων οὕτως εἶπεν. ἐστὶν δ' ὃ λέγει 
τοιοῦτον· ἕνα βούλεσθαι ἀριθμὸν εὑρεῖν, ᾧ ἕως τοῦ 
τελευταίου εἰσελθόντος ἐξ ἴσου πάντες ἕξουσιν ἤτοι 
μῆλα ἢ στεφάνους. φημὶ οὖν τὸν τῶν ἑξήκοντα ἀριθ-
μὸν εἰς ἓξ συμπότας δύνασθαι τὴν ἰσότητα πληροῦν. 
οἶδα γὰρ ὅτι κατ' ἀρχὰς ἐλέγομεν (I p. 4e) μὴ συνδει-
πνεῖν τῶν πέντε γε πλείους· ὅτι δ' ἡμεῖς ψαμμακόσιοι 
ἐσμὲν δῆλον. ὁ οὖν 〈τῶν〉 ἑξήκοντα ἀριθμὸς εἰς ἓξ 
συμπληρωθέντος τοῦ συμποσίου ἀρκέσει οὕτως. εἰσῆλ-
θεν εἰς τὸ συμπόσιον ὁ πρῶτος καὶ ἔλαβεν στεφά-
νους ἑξήκοντα· ἐπεισελθόντι τῷ δευτέρῳ δίδωσιν τοὺς 
ἡμίσεις καὶ ἑκατέρῳ γίνονται τριάκοντα· καὶ τρίτῳ 
ἐπεισελθόντι συνδιαιρούμενοι τοὺς πάντας ἐξ εἴκοσιν 
ἔχουσι, τετάρτῳ πάλιν ὁμοίως κοινωνήσαντες ἐκ δεκα-
πέντε [γίνονται], πέμπτῳ δὲ ἐκ δώδεκα καὶ τῷ ἕκτῳ ἐκ 
δέκα. καὶ οὕτως ἰσότης ἀναπληροῦται τῶν στεφάνων.’ 
  ταῦτ' εἰπόντος τοῦ Δημοκρίτου ὁ Οὐλπιανὸς 
ἀποβλέψας πρὸς τὸν Κύνουλκον 
    ‘οἵῳ μ' ὁ δαίμων, ἔφη, φιλοσόφῳ συνῴκισεν· 
—κατὰ τὸ Θεογνήτου τοῦ κωμῳδιοποιοῦ Φάσμα 
(III 364 K)— 
    ἐπαρίστερ' ἔμαθες, ὦ πόνηρε, γράμματα· 
    ἀνέστροφέν σου τὸν βίον τὰ βιβλία· 
    πεφιλοσόφηκας γῇ τε κοὐρανῷ λαλῶν, 
    οἷς οὐθέν ἐστιν ἐπιμελὲς τῶν σῶν λόγων.  
πόθεν γάρ σοι καὶ ὁ τῶν συρβηνέων ἐπῆλθεν χορός; 
τίς τῶν ἀξίων λόγου μέμνηται τοῦ μουσικοῦ τούτου 
χοροῦ;’ καὶ ὃς ‘οὐ πρότερον, ἔφη, ὦ οὗτος, διδάξω σε, 
πρὶν ἂν τὸν ἄξιον παρὰ σοῦ λάβω μισθόν. οὐ γὰρ 
ἐγὼ τὰς ἐκ τῶν βιβλίων ἀκάνθας ὥσπερ σὺ ἀναγινώ-
σκων ἐκλέγω, ἀλλὰ τὰ χρησιμώτατα καὶ ἀκοῆς ἄξια.’ 
ἐπὶ τούτοις ὁ Οὐλπιανὸς δυσχεράνας ἀνεβόησεν τὰ 
ἐξ Ὕπνου Ἀλέξιδος (II 385 K)· 
    ‘οὐδ' ἐν Τριβαλλοῖς ταῦτά γ' ἐστὶν ἔννομα· 
    οὗ φασι τὸν θύοντα τοῖς κεκλημένοις 
    δείξαντα δεῖν τὸ δεῖπνον εἰς τὴν αὔριον 
    πωλεῖν ἀδείπνοις ἃ παρέθηκ' αὐτοῖς ἰδεῖν. 
τὰ αὐτὰ ἰαμβεῖα φέρεται καὶ παρὰ Ἀντιφάνει ἐν 
Ὕπνῳ (ib. 104).’ καὶ ὁ Κύνουλκος· ‘ἐπεὶ περὶ στεφά-
νων ζητήσεις ἤδη γεγόνασιν, εἰπὲ ἡμῖν τίς ἐστιν ὁ 
παρὰ τῷ χαρίεντι Ἀνακρέοντι Ναυκρατίτης στέφανος, 
ὦ Οὐλπιανέ. φησὶν γὰρ οὕτως ὁ μελιχρὸς ποιητής 
(fr. 83 B)· 
    στεφάνους δ' ἀνὴρ τρεῖς ἕκαστος εἶχεν, 
    τοὺς μὲν ῥοδίνους, τὸν δὲ Ναυκρατίτην. 
καὶ διὰ τί παρὰ τῷ αὐτῷ ποιητῇ λύγῳ τινὲς στεφα-
νοῦνται; φησὶν γὰρ ἐν τῷ δευτέρῳ τῶν Μελῶν (fr. 41)· 
    Μεγίστης δ' ὁ φιλόφρων δέκα δὴ μῆνες ἐπείτε 
στεφανοῦταί τε λύγῳ καὶ τρύγα πίνει μελιηδέα. 
ὁ γὰρ τῆς λύγου στέφανος ἄτοπος· πρὸς δεσμοὺς γὰρ 
καὶ πλέγματα ἡ λύγος ἐπιτήδειος. εἰπὲ οὖν ἡμῖν τι  
περὶ τούτων ζητήσεως ἀξίων ὄντων καὶ μὴ ὀνόματα 
θήρα, φιλότης.’ 
 σιωπῶντος δ' αὐτοῦ καὶ ἀναζητεῖν 
προσποιουμένου ὁ Δημόκριτος ἔφη· ‘Ἀρίσταρχος ὁ 
γραμματικώτατος, ἑταῖρε, ἐξηγούμενος τὸ χωρίον ἔφη 
ὅτι καὶ λύγοις ἐστεφανοῦντο οἱ ἀρχαῖοι. Τεναρος δὲ 
ἀγροίκων εἶναι λέγει στεφάνωμα τὴν λύγον. καὶ οἱ 
ἄλλοι δὲ ἐξηγηταὶ ἀπροσδιόνυσά τινα εἰρήκασιν περὶ 
τοῦ προκειμένου. ἐγὼ δ' ἐντυχὼν τῷ Μηνοδότου 
τοῦ Σαμίου συγγράμματι, ὅπερ ἐπιγράφεται Τῶν κατὰ 
τὴν Σάμον ἐνδόξων ἀναγραφή, εὗρον τὸ ζητούμενον 
(FHG III 103). Ἀδμήτην γάρ φησιν τὴν Εὐρυσθέως ἐξ 
Ἄργους φυγοῦσαν ἐλθεῖν εἰς Σάμον, θεασαμένην δὲ 
τὴν τῆς Ἥρας ἐπιφάνειαν καὶ τῆς οἴκοθεν σωτηρίας 
χαριστήριον βουλομένην ἀποδοῦναι ἐπιμεληθῆναι τοῦ 
ἱεροῦ τοῦ καὶ νῦν ὑπάρχοντος, πρότερον δὲ ὑπὸ Λελέ-
γων καὶ Νυμφῶν καθιδρυμένου· τοὺς δ' Ἀργείους 
πυθομένους καὶ χαλεπαίνοντας πεῖσαι χρημάτων ὑπο-
σχέσει Τυρρηνοὺς λῃστρικῷ [τε] βίῳ χρωμένους ἁρπά-
σαι τὸ βρέτας, πεπεισμένους τοὺς Ἀργείους ὡς, εἰ τοῦτο 
γένοιτο, πάντως τι κακὸν πρὸς τῶν τὴν Σάμον κατοι-
κούντων ἡ Ἀδμήτη πείσεται. τοὺς δὲ Τυρρηνοὺς ἐλθόν-
τας εἰς τὸν Ἡραίτην ὅρμον καὶ ἀποβάντας εὐθέως 
ἔχεσθαι τῆς πράξεως. ἀθύρου δὲ ὄντος τότε τοῦ νεὼ 
ταχέως ἀνελέσθαι τὸ βρέτας καὶ διακομίσαντας ἐπὶ 
θάλασσαν εἰς τὸ σκάφος ἐμβαλέσθαι· λυσαμένους δ' 
αὐτοὺς τὰ πρυμνήσια καὶ τὰς ἀγκύρας ἀνελομένους  
εἰρεσίᾳ τε πάσῃ χρωμένους ἀπαίρειν οὐ δύνασθαι. 
ἡγησαμένους οὖν θεῖόν τι τοῦτ' εἶναι πάλιν ἐξενεγκα-
μένους τῆς νεὼς τὸ βρέτας ἀποθέσθαι παρὰ τὸν αἰγια-
λόν· καὶ ψαιστὰ αὐτῷ ποιήσαντας περιδεεῖς ἀπαλλάττε-
σθαι. τῆς δὲ Ἀδμήτης ἕωθεν δηλωσάσης ὅτι τὸ βρέτας 
ἠφανίσθη καὶ ζητήσεως γενομένης εὑρεῖν μὲν αὐτὸ 
τοὺς ζητοῦντας ἐπὶ τῆς ᾐόνος, ὡς δὲ δὴ βαρβάρους 
Κᾶρας ὑπονοήσαντας αὐτόματον ἀποδεδρακέναι πρός 
τι λύγου θωράκιον ἀπερείσασθαι καὶ τοὺς εὐμηκεστά-
τους τῶν κλάδων ἑκατέρωθεν ἐπισπασαμένους περιειλῆ-
σαι πάντοθεν. τὴν δὲ Ἀδμήτην λύσασαν αὐτὸ ἁγνίσαι 
καὶ στῆσαι πάλιν ἐπὶ τοῦ βάθρου, καθάπερ πρότερον 
ἵδρυτο. διόπερ ἐξ ἐκείνου καθ' ἕκαστον ἔτος ἀποκομί-
ζεσθαι τὸ βρέτας εἰς τὴν ᾐόνα καὶ ἀφαγνίζεσθαι ψαι-
στά τε αὐτῷ παρατίθεσθαι· καὶ καλεῖσθαι Τόναια τὴν 
ἑορτήν, ὅτι συντόνως συνέβη περιειληθῆναι τὸ βρέτας 
ὑπὸ τῶν τὴν πρώτην αὐτοῦ ζήτησιν ποιησαμένων. 
  ἱστορεῖται δ' ὑπ' αὐτὸν ἐκεῖνον τὸν χρόνον τῶν 
Καρῶν δεισιδαιμονίᾳ περισχεθέντων ἐπὶ τὸ μαντεῖον 
τοῦ θεοῦ παραγενομένων εἰς Ὕβλαν καὶ πυνθανομένων 
περὶ τῶν ἀπηντημένων, θεσπίσαι τὸν Ἀπόλλωνα ποινὴν 
αὐτοὺς ἀποδοῦναι τῇ θεῷ δι' ἑαυτῶν ἑκούσιον καὶ 
χωρὶς δυσχεροῦς συμφορᾶς, ἣν ἐν τοῖς ἔμπροσθεν 
χρόνοις ἀφώρισεν ὁ Ζεὺς τῷ Προμηθεῖ χάριν τῆς 
κλοπῆς τοῦ πυρός, λύσας αὐτὸν ἐκ τῶν χαλεπωτάτων 
δεσμῶν· καὶ τίσιν ἑκούσιον ἐν ἀλυπίᾳ κειμένην δοῦναι  
θελήσαντος, ταύτην ἐκείνῳ ἐπιτάξαι τὸν καθηγούμενον 
τῶν θεῶν. ὅθεν αὐτίκα τὸν δεδηλωμένον στέφανον 
τῷ Προμηθεῖ περιγενέσθαι καὶ μετ' οὐ πολὺ τοῖς 
εὐεργετηθεῖσιν ἀνθρώποις ὑπ' αὐτοῦ κατὰ τὴν τοῦ 
πυρὸς δωρεάν. διόπερ καὶ τοῖς Καρσὶ κατὰ τὸ παρα-
πλήσιον ὁ θεὸς παρεκελεύσατο στεφανώματι χρωμένοις 
τῇ λύγῳ καταδεῖν τὴν ἑαυτῶν κεφαλὴν τοῖς κλάδοις 
οἷς αὐτοὶ κατέλαβον τὴν θεόν. καταλῦσαι δὲ καὶ τἄλλα 
γένη τῶν στεφάνων ἐπέταξε χωρὶς τῆς δάφνης· τὴν 
δ' αὐτὸς ἔφη τοῖς τὴν θεὸν θεραπεύουσι μόνοις ἀπο-
νέμειν δῶρον. τοῖς τε χρησθεῖσιν ἐκ τῆς μαντείας 
κατακολουθήσαντας αὐτοὺς ἀβλαβεῖς ἔσεσθαι [καὶ] δίκην 
ἐν εὐωχίαις ἀποδιδόντας τῇ θεῷ τὴν προσήκουσαν. 
ὅθεν τοὺς Κᾶρας ὑπακοῦσαι βουλομένους τοῖς ἐκ τοῦ 
χρηστηρίου καταλῦσαι τὰς ἔμπροσθεν εἰθισμένας στε-
φανώσεις αὐτούς τε κατὰ πλῆθος χρῆσθαι μὲν τῇ 
λύγῳ, τοῖς δὲ θεραπεύουσιν τὴν θεὸν ἐπιτρέψαι φο-
ρεῖν τὸν καὶ νῦν ἔτι διαμένοντα τῆς δάφνης στέφανον. 
  μνημονεύειν δ' ἔοικεν ἐπὶ ποσόν τι τῆς κατὰ τὴν 
λύγον στεφανώσεως καὶ Νικαίνετος ὁ ἐποποιὸς ἐν 
τοῖς Ἐπιγράμμασιν, ποιητὴς ὑπάρχων ἐπιχώριος καὶ 
τὴν ἐπιχώριον ἱστορίαν ἠγαπηκὼς ἐν πλείοσιν. λέγει 
δ' οὕτως· 
    οὐκ ἐθέλω, Φιλόθηρε, κατὰ πτόλιν, ἀλλὰ παρ' Ἥρῃ 
    δαίνυσθαι ζεφύρου πνεύμασι τερπόμενος. 
    ἀρκεῖ μοι λιτὴ μὲν ὑπὸ πλευροῖσι χαμευνάς, 
    ἐγγύθι πὰρ προμάλου δέμνιον ἐνδαπίης,  
    καὶ λύγος, ἀρχαῖον Καρῶν στέφος. ἀλλὰ φερέσθω 
    οἶνος καὶ Μουσῶν ἡ χαρίεσσα λύρη, 
    θυμῆρες πίνοντες ὅπως Διὸς εὐκλέα νύμφην 
    μέλπωμεν, νήσου δεσπότιν ἡμετέρης. 
ἐν τούτοις γὰρ ἀμφιβόλως εἰρηκὼς ὁ Νικαίνετος πότε-
ρον στρωμνῆς ἕνεκεν ἢ στεφανώσεως ἀρκεῖται τῇ λύγῳ, 
τῷ [δὲ] λέγειν αὐτὴν τῶν Καρῶν ἀρχαῖον στέφος πρό-
δηλον καθίστησι τὸ ζητούμενον. συνέβη δὲ τὴν τῆς 
λύγου στεφάνωσιν καὶ μέχρι τῶν κατὰ Πολυκράτην 
χρόνων, ὡς ἄν τις εἰκάσειε, τῇ νήσῳ συνηθεστέραν 
ὑπάρχειν. ὁ γοῦν Ἀνακρέων φησίν (cf. p. 671f)· 
    Μεγίστης ὁ φιλόφρων δέκα δὴ μῆνες ἐπειδὴ 
    στεφανοῦταί τε λύγῳ καὶ τρύγα πίνει μελιηδέα.’ 
  ταῦτα ἴσασιν οἱ θεοὶ ὡς πρῶτος αὐτὸς ἐν τῇ καλῇ 
Ἀλεξανδρείᾳ εὗρον κτησάμενος τὸ τοῦ Μηνοδότου συγ-
γραμμάτιον καὶ ἐπιδείξας πολλοῖς ἐξ αὐτοῦ τὸ παρὰ 
τῷ Ἀνακρέοντι ζητούμενον. λαβὼν δὲ παρ' ἐμοῦ ὁ 
πᾶσιν κλοπὴν ὀνειδίζων Ἡφαιστίων ἐξιδιοποιήσατο 
τὴν λύσιν καὶ σύγγραμμα ἐξέδωκεν ἐπιγράψας Περὶ 
τοῦ παρ' Ἀνακρέοντι λυγίνου στεφάνου· ὅπερ νῦν ἐν 
τῇ Ῥώμῃ εὕρομεν παρὰ τῇ ἀντικοττυραι Δημητρίῳ. 
τοιοῦτος δέ τις καὶ [ὁ Ἡφαιστίων συγγραφεὺς καὶ] 
περὶ τὸν καλὸν ἡμῶν Ἄδραστον ἐγένετο. ἐκδόντος γὰρ 
τούτου πέντε μὲν βιβλία Περὶ τῶν παρὰ Θεοφράστῳ 
ἐν τοῖς περὶ Ἠθῶν καθ' ἱστορίαν καὶ λέξιν ζητουμένων, 
ἕκτον δὲ περὶ τῶν ἐν τοῖς Ἠθικοῖς Νικομαχείοις Ἀρι- 
στοτέλους, ἐννοίας ἀμφιλαφεῖς παραθεμένου περὶ τοῦ 
παρὰ Ἀντιφῶντι τῷ τραγῳδιοποιῷ Πληξίππου καὶ 
πλεῖστα ὅσα καὶ περὶ αὐτοῦ τοῦ Ἀντιφῶντος εἰπόντος, 
σφετερισάμενος καὶ ταῦτα ἐπέγραψέν τι βιβλίον Περὶ 
τοῦ παρὰ Ξενοφῶντι ἐν τοῖς Ἀπομνημονεύμασιν (1, 6) 
Ἀντιφῶντος, οὐδὲν ἴδιον προσεξευρών, ὥσπερ κἀν τῷ 
Περὶ τοῦ λυγίνου στεφάνου. μόνον γὰρ τοῦτ' ἴδιον 
εἴρηκεν ὅτι Φύλαρχος ἐν τῇ ἑβδόμῃ τῶν Ἱστοριῶν 
(FHG I 337) οἶδεν τὴν κατὰ 〈τὴν〉 λύγον ἱστορίαν καὶ ὅτι 
οὔτε τὰ Νικαινέτου οἶδεν οὔτε τὰ Ἀνακρέοντος ὁ συγ-
γραφεύς· ἀπέδειξε δὲ καὶ διαφωνοῦντα αὐτὸν κατ' ἔνια 
τῶν ἱστορηθέντων παρὰ τῷ Μηνοδότῳ. δύναται δέ 
τις λέγειν περὶ τῆς λύγου ἁπλούστερον, ὅτι ὁ Μεγίστης 
τῇ λύγῳ ἐστεφανοῦτο, ὡς παρακειμένης ἐκ τοῦ δαψιλοῦς 
ἐν ᾧ εὐωχεῖτο τόπῳ, συνδέσεως ἕνεκα τῶν κροτάφων. 
καὶ γὰρ καὶ Λακεδαιμόνιοι καλάμῳ στεφανοῦνται ἐν 
τῇ τῶν Προμαχείων ἑορτῇ, ὥς φησι Σωσίβιος ἐν τοῖς 
περὶ τῶν ἐν Λακεδαίμονι Θυσιῶν (FHG II 626) γράφων 
οὕτως· ‘ἐν ταύτῃ συμβαίνει τοὺς μὲν ἀπὸ τῆς χώρας 
καλάμοις στεφανοῦσθαι ἢ στλεγγίδι, τοὺς δ' ἐκ τῆς 
ἀγωγῆς παῖδας ἀστεφανώτους ἀκολουθεῖν.’ 
 Ἀρι-
στοτέλης δ' ἐν δευτέρῳ Ἐρωτικῶν (fr. 80 R) καὶ Ἀρί-
στων ὁ περιπατητικός, Κεῖος δὲ τὸ γένος, ἐν βʹ Ἐρω-
τικῶν Ὁμοίων φασὶν ὅτι οἱ ἀρχαῖοι διὰ τοὺς περὶ τὸν 
οἶνον πόνους τῶν κεφαλαλγιῶν δεσμοὺς εὕρισκον τοὺς  
τυχόντας, τῆς τῶν κροτάφων συνδέσεως ὠφελεῖν δο-
κούσης· οἱ δ' ὕστερον ἅμα τῷ κροτάφῳ προσέβαλόν 
τινα καὶ κόσμον οἰκεῖον τῇ παρὰ τὸν οἶνον διαγωγῇ, 
μηχανησάμενοι τὸν στέφανον. βέλτιον δὲ διὰ τὸ πάσας 
τὰς αἰσθήσεις ἐν τῇ κεφαλῇ εἶναι ταύτην στεφανοῦ-
σθαι ἢ διὰ τὸ συμφέρειν ἐσκεπάσθαι καὶ συνδεδέσθαι 
τοὺς κροτάφους πρὸς τὸν οἶνον.‘ ἐστεφανοῦντο δὲ καὶ 
τὸ μέτωπον, ὡς ὁ καλὸς Ἀνακρέων ἔφη (fr. 54 B4)· 
    ἐπὶ δ' ὀφρύσιν σελίνων στεφανίσκους 
    θέμενοι θάλειαν ἑορτὴν ἀγάγωμεν Διονύσῳ. 
ἐστεφανοῦντο δὲ καὶ τὰ στήθη καὶ ἐμύρουν ταῦτα, 
ἐπεὶ αὐτόθι ἡ καρδία. ἐκάλουν δὲ καὶ οἷς περιεδέοντο 
τὸν τράχηλον στεφάνους ὑποθυμίδας, ὡς Ἀλκαῖος 
ἐν τούτοις (fr. 36 B)· 
      ἀλλ' ἀνήτω μὲν περὶ ταῖς δέραισι 
      περθέτω πλεκτὰς ὑποθυμίδας τίς. 
καὶ Σαπφώ (fr. 46)· 
      καὶ πολλαὶς ὑποθυμίδας 
      πλεκταὶς ἀμπ' ἀπαλᾷ δέρᾳ. 
καὶ Ἀνακρέων (fr. 39)· 
    πλεκτὰς δ' ὑποθυμίδας περὶ στήθεσι λωτίνας ἔθεντο. 
Αἰσχύλος δ' ἐν τῷ Λυομένῳ Προμηθεῖ σαφῶς φησιν 
(fr. 202 N) ὅτι ἐπὶ [τε] τιμῇ τοῦ Προμηθέως τὸν στέ-
φανον περιτίθεμεν τῇ κεφαλῇ, ἀντίποινα τοῦ ἐκείνου 
δεσμοῦ, καίτοι ἐν τῇ ἐπιγραφομένῃ Σφιγγὶ εἰπών (fr. 235)·  
    τῷ δὲ ξένῳ γε στέφανον, ἀρχαῖον στέφος, 
    δεσμῶν ἄριστος ἐκ Προμηθέως λόγου. 
Σαπφὼ δ' ἁπλούστερον τὴν αἰτίαν ἀποδίδωσιν τοῦ 
στεφανοῦσθαι ἡμᾶς, λέγουσα τάδε (fr. 78 B4)· 
    σὺ δὲ στεφάνοις, ὦ Δίκα, περθέσθ' ἐραταῖς φόβαισιν 
    ὅρπακας ἀνήτοιο συνερραις ἁπαλαῖσι χερσίν. 
    εὐανθέα γὰρ πέλεται καὶ Χάριτες μάκαιρα 
    μᾶλλον προσόρην, ἀστεφανώτοισι δ' ἀπυστρέφονται. 
ὡς εὐανθέστερον γὰρ καὶ κεχαρισμένον μᾶλλον τοῖς 
θεοῖς παραγγέλλει στεφανοῦσθαι τοὺς θύοντας. Ἀρι-
στοτέλης δ' ἐν τῷ Συμποσίῳ φησὶν (fr. 98 R) ὅτι 
οὐδὲν κολοβὸν προσφέρομεν πρὸς τοὺς θεούς, ἀλλὰ 
τέλεια καὶ ὅλα. τὸ δὲ πλῆρες τέλειόν ἐστιν. τὸ δὲ 
στέφειν πλήρωσίν τινα σημαίνει. Ὅμηρος (Α 470)· 
    κοῦροι δὲ κρητῆρας ἐπεστέψαντο ποτοῖο. 
καί (θ 170)· 
      ἀλλὰ θεὸς μορφὴν ἔπεσι στέφει. 
’τοὺς γὰρ αὖ τὴν ὄψιν ἀμόρφους, φησίν, ἀναπληροῖ 
ἡ τοῦ λέγειν πιθανότης ἔοικεν οὖν ὁ στέφανος τοῦτο 
ποιεῖν βούλεσθαι. διὸ καὶ περὶ τὰ πένθη τοὐναντίον 
παρασκευάζομεν. ὁμοπαθείᾳ γὰρ τοῦ κεκμηκότος κολο-
βοῦμεν ἡμᾶς αὐτοὺς τῇ τε κουρᾷ τῶν τριχῶν καὶ τῇ 
τῶν στεφάνων ἀφαιρέσει.‘ 
 Φιλωνίδης δ' ὁ ἰατρὸς 
ἐν τῷ περὶ Μύρων καὶ Στεφάνων ’ἐκ τῆς Ἐρυθρᾶς, 
φησίν, θαλάσσης ὑπὸ Διονύσου μετενεχθείσης εἰς τὴν  
Ἑλλάδα τῆς ἀμπέλου καὶ πρὸς ἄμετρον ἀπόλαυσιν 
τῶν πολλῶν ἐκτρεπομένων ἄκρατόν τε προσφερομένων 
αὐτῶν, οἳ μὲν μανιωδῶς ἐκτρεπόμενοι παρέπαιον, οἳ 
δὲ νεκροῖς ἐῴκεσαν ἀπὸ τῆς καρώσεως. ἐπ' ἀκτῆς δέ 
τινων πινόντων ἐπιπεσὼν ὄμβρος τὸ μὲν συμπόσιον 
διέλυσεν, τὸν δὲ κρατῆρα, ὃς εἶχεν ὀλίγον οἶνον ὑπο-
λελειμμένον, ἐπλήρωσεν ὕδατος. γενομένης δ' αἰθρίας 
εἰς τὸν αὐτὸν ὑποστρέψαντες τόπον, γευσάμενοι τοῦ 
μίγματος προσηνῆ καὶ ἄλυπον ἔσχον ἀπόλαυσιν. καὶ 
διὰ τοῦθ' οἱ Ἕλληνες τῷ μὲν παρὰ δεῖπνον ἀκράτῳ 
προσδιδομένῳ τὸν Ἀγαθὸν ἐπιφωνοῦσι Δαίμονα, τιμῶν-
τες τὸν εὑρόντα [δαίμονα]· ἦν δ' οὗτος ὁ Διόνυσος. 
τῷ δὲ μετὰ δεῖπνον κεκραμένῳ πρώτῳ διδομένῳ ποτη-
ρίῳ Δία Σωτῆρα ἐπιλέγουσι, τῆς ἐκ τοῦ μίγματος 
ἀλύπου κράσεως τὸν καὶ τῶν ὄμβρων ἀρχηγὸν αἴτιον 
ὑπολαβόντες. ἔδει μὲν οὖν βοηθημάτων τοῖς ἐν τῷ 
πότῳ κεφαλὴν ἐπιθλιβεῖσιν, ἦν δὲ δεσμὸς ἐξ αὐτῶν 
προχειρότατος καὶ τῆς φύσεως ἐπὶ τοῦτο ὁδηγούσης. 
ἀλγήσας γάρ τις κεφαλήν, ὥς φησιν Ἀνδρέας, εἶτα 
πιέσας καὶ κουφισθεὶς εὗρεν κεφαλαλγίας δεσμὸν φάρ-
μακον. τούτῳ οὖν βοηθήματι πρὸς πότους χρώμενοι 
τοῖς παραπίπτουσι τὴν κεφαλὴν ἐδέσμευον· καὶ ἐπὶ 
τὸν κίσσινον στέφανον ἦλθον αὐτόματόν τε καὶ πολὺν 
ὄντα καὶ κατὰ πάντα τόπον γεννώμενον, ἔχοντα καὶ 
πρόσοψιν οὐκ ἀτερπῆ, χλωροῖς πετάλοις καὶ κορύμβοις  
σκιάζοντα τὸ μέτωπον καὶ τοὺς ἐν τῷ σφίγγειν τόνους 
ὑπομένοντα, προσέτι δὲ ψύχοντα χωρὶς ὀδμῆς καρούσης. 
καὶ ταύτῃ μοι δοκεῖ Διονύσῳ ὁ βίος ἀνεῖναι τὸ στέφος, 
τὸν εὑρετὴν τοῦ πώματος καὶ τῶν δι' αὐτὸ ἐλασσω-
μάτων ἀλεξητῆρα βουλόμενος εἶναι. ἐντεῦθεν δὲ εἰς 
ἡδονὴν τραπέντες τὸ μὲν εἰς ... συμφέρον καὶ τοῖς 
ἐκ μέθης παραβοηθοῦν ἐλαττώμασιν ὁ στέφανος τοῦ 
πρὸς ὄψιν ἢ πρὸς ὀσμὴν ἐπιτερποῦς ἐφρόντισαν. διὸ 
μυρσίνης μὲν στέφανον στύφοντα καὶ τὴν οἴνων ἀνα-
θυμίασιν ἀποκρουόμενον, ἔτι δὲ ῥόδινον ἔχοντά τι 
καὶ κεφαλαλγίας παρηγορικὸν σὺν τῷ καὶ κατὰ ποσὸν 
ψύχειν, πρὸς δὲ τοῖς δάφνινον οὐκ ἀλλότριον πότου 
ἡγητέον. λευκόινον δὲ κινητικὸν ὄντα κεφαλῆς καὶ 
ἀμαράκινον καὶ ἅπαντας τοὺς καροῦν δυναμένους ἢ 
βαρύνειν ἄλλως κεφαλὴν περιστατέον.‘ τὰ αὐτὰ εἴρηκεν 
καὶ Ἀπολλόδωρος ἐν τῷ περὶ Μύρων καὶ Στεφάνων 
〈ταῖς〉 αὐταῖς λέξεσι. καὶ περὶ μὲν τούτων, ὦ ἑταῖροι, 
ταῦτα. 
 περὶ δὲ τοῦ Ναυκρατίτου στεφάνου τίς 
ἐστι τὴν ἄνθην πολλὰ ἀναζητήσας καὶ πολλῶν πυθό-
μενος, ὡς οὐδὲν ἐμάνθανον, ἐνέτυχον ὀψέ ποτε Πο-
λυχάρμου Ναυκρατίτου ἐπιγραφομένῳ βιβλίῳ Περὶ 
Ἀφροδίτης, ἐν ᾧ ταυτὶ γέγραπται (FHG IV 480)· ’κατὰ 
δὲ τὴν τρίτην πρὸς ταῖς εἴκοσιν Ὀλυμπιάδα ὁ Ἡρό-
στρατος, πολίτης ἡμέτερος ἐμπορίᾳ χρώμενος καὶ χώραν  
πολλὴν περιπλέων, προσσχών ποτε καὶ Πάφῳ τῆς 
Κύπρου ἀγαλμάτιον Ἀφροδίτης σπιθαμιαῖον, ἀρχαῖον 
τῇ τέχνῃ, ὠνησάμενος ᾔει φέρων εἰς τὴν Ναύκρατιν. 
καὶ αὐτῷ πλησίον φερομένῳ τῆς Αἰγύπτου ἐπεὶ χειμὼν 
αἰφνίδιον ἐπέπεσεν καὶ [οὐ] συνιδεῖν οὐκ ἦν ὅπου 
γῆς ἦσαν, κατέφυγον ἅπαντες ἐπὶ τὸ τῆς Ἀφροδίτης 
ἄγαλμα σῴζειν αὑτοὺς αὐτὴν δεόμενοι. ἡ δὲ θεὸς (προσ-
φιλὴς γὰρ τοῖς Ναυκρατίταις ἦν) αἰφνίδιον ἐποίησε 
πάντα τὰ παρακείμενα αὐτῇ μυρρίνης χλωρᾶς πλήρη 
ὀδμῆς τε ἡδίστης ἐπλήρωσεν τὴν ναῦν ἤδη ἀπειρηκόσι 
τοῖς ἐμπλέουσιν τὴν σωτηρίαν [διὰ τὴν πολλὴν ναυ-
τίαν γενομένου τε ἐμέτου πολλοῦ], καὶ ἡλίου ἐκλάμ-
ψαντος κατιδόντες τοὺς ὅρμους ἧκον εἰς τὴν Ναύκρατιν. 
καὶ ὁ Ἡρόστρατος ἐξορμήσας τῆς νεὼς μετὰ τοῦ ἀγάλ-
ματος, ἔχων καὶ τὰς αἰφνίδιον αὐτῷ ἀναφανείσας 
χλωρὰς μυρρίνας, ἀνέθηκεν ἐν τῷ τῆς Ἀφροδίτης ἱερῷ, 
θύσας δὲ τῇ θεῷ καὶ ἀναθεὶς τῇ Ἀφροδίτῃ τἄγαλμα, 
καλέσας δὲ καὶ ἐφ' ἑστίασιν ἐν αὐτῷ τῷ ἱερῷ τοὺς 
προσήκοντας καὶ τοὺς οἰκειοτάτους ἔδωκεν ἑκάστῳ καὶ 
στέφανον ἐκ τῆς μυρρίνης, ὃν καὶ τότε ἐκάλεσε Ναυ-
κρατίτην.‘ ὁ μὲν οὖν Πολύχαρμος ταῦτα. οἷς κἀγὼ 
πείθομαι, ἡγούμενος οὐκ ἄλλον τινὰ εἶναι Ναυκρατίτην 
στέφανον ἢ τὸν ἐκ τῆς μυρρίνης, τῷ καὶ μετὰ τῶν 
ῥόδων ὑπὸ τοῦ Ἀνακρέοντος φορεῖσθαι (cf. p. 671 e). 
καὶ ὁ Φιλωνίδης δὲ εἴρηκεν ὡς ὁ τῆς μυρρίνης στέ- 
φανος τὴν ἐκ τῶν οἴνων ἀναθυμίασιν ἀποκρούεται καὶ 
ὁ τῶν ῥόδων ἔχει τι κεφαλαλγίας παρηγορικὸν πρὸς 
τῷ καὶ ἐμψύχειν. γελοῖοι οὖν εἰσιν καὶ οἱ λέγοντες 
Ναυκρατίτην εἶναι στέφανον τὸν ἐκ τῆς βύβλου τῆς 
στεφανωτρίδος καλουμένης παρ' Αἰγυπτίοις [στεφόμε-
νον], παρατιθέμενοι Θεοπόμπου ἐκ τῆς τρίτης τῶν 
Ἑλληνικῶν (FHG I 279), ὅς φησιν Ἀγησιλάῳ τῷ Λάκωνι 
παραγενομένῳ εἰς Αἴγυπτον δῶρα πέμψαι τοὺς Αἰγυ-
πτίους ἄλλα τέ τινα καὶ δὴ καὶ τὴν στεφανωτρίδα 
βύβλον. ἐγὼ δὲ οὐκ οἶδα τίνα ὠφέλειαν ἢ ἡδονὴν 
ἔχει τὸ βύβλῳ στεφανοῦσθαι μετὰ ῥόδων, πλὴν εἰ μή 
τι οἱ τούτοις χαίροντες στέψονται ὁμοῦ ῥόδοις καὶ 
σκόροδα. παμπόλλους δὲ οἶδα λέγοντας τὸν ἐκ τῆς 
σαμψύχου στέφανον εἶναι τὸν Ναυκρατίτην· πολὺ δὲ 
τὸ ἄνθος τοῦτο κατὰ τὴν Αἴγυπτον. διάφορος δὲ γίνε-
ται κατὰ τὴν ὀδμὴν ἡ ἐν Αἰγύπτῳ μυρρίνη παρὰ τὰς ἐν 
ἄλλαις χώραις, ὡς καὶ Θεόφραστος ἱστορεῖ (h. pl. 6, 8, 5).’ 
  ἔτι τούτων λεγομένων ἐπεισῆλθον παῖδες στε-
φάνους φέροντες τῶν ἀκμαζόντων κατὰ τοὺς καιρούς. 
καὶ ὁ Μυρτίλος ‘λέγε, καλέ, εἶπεν, Οὐλπιανέ, στεφά-
νων ὀνόματα. οἱ γὰρ παῖδες κατὰ τὸν Χαιρήμονος 
Κένταυρον (fr. 11 N)· 
    στεφάνους ἑτοιμάζουσιν, οὓς εὐφημίας 
    κήρυκας εὐχαῖς προὐβάλοντο δαιμόνων. 
καὶ ἐν τῷ Διονύσῳ δὲ ὁ αὐτὸς ἔφη ποιητής (fr. 6)· 
    στεφάνους τεμόντες, ἀγγέλους εὐφημίας.  
σὺ δὲ μὴ τὰ ἐκ τῶν ἐπιγραφομένων Αἰλίου Ἀσκλη-
πιάδου Στεφάνων φέρε ἡμῖν ὡς ἀνηκόοις αὐτῶν, ἀλλ' 
ἄλλο τι παρ' ἐκεῖνα λέγε. δεῖξαι γὰρ οὐκ ἔχεις ὅτι 
διαλελυμένως τις εἴρηκε ῥόδων στέφανον καὶ ἴων στέ-
φανον· τὸ γὰρ παρὰ Κρατίνῳ κατὰ παιδιὰν εἴρηται 
(I 113)· ’ναρκισσίνους ὀλίσβους.‘’ καὶ ὃς γελάσας ‘πρῶ-
τον ἐν τοῖς Ἕλλησι στέφανος ὠνομάσθη, ὥς φησι 
Σῆμος ὁ Δήλιος ἐν δʹ Δηλιάδος (FHG IV 493), τὸ 
παρὰ μὲν ἡμῖν στέφος, παρὰ δέ τισι στέμμα προσ-
αγορευόμενον, διὸ καὶ τούτῳ πρώτῳ στεφανωσάμενοι 
δεύτερον περιτιθέμεθα τὸν δάφνινον. κέκληται δὲ 
στέφανος ἀπὸ τοῦ στέφειν. σὺ δὲ οἴει με, ἔφη, Θετ-
ταλὲ ποικιλόμυθε, τῶν κοινῶν τούτων καὶ κατημαξευ-
μένων ἐρεῖν τι; διὰ δὲ τὴν σὴν γλῶσσαν τῆς ΥΠΟΓΛΩΤ-
ΤΙΔΟΣ μνησθήσομαι, ἧς Πλάτων ἐμνήσθη ἐν Διὶ 
Κακουμένῳ (I 614 K)· 
    καίτοι φορεῖτε γλῶσσαν ἐν ὑποδήμασι, 
    στεφανοῦσθ' ὑπογλωττίσιν, ὅταν πίνητέ που· 
    κἂν καλλιερῆτε, γλῶτταν ἀγαθὴν πέμπετε. 
Θεόδωρος δ' ἐν ταῖς Ἀττικαῖς Φωναῖς, ὥς φησιν 
Πάμφιλος ἐν τοῖς περὶ Ὀνομάτων, πλοκῆς στεφάνων 
γένος τι τὴν ὑπογλωττίδα ἀποδίδωσιν. λαβὲ οὖν καὶ 
παρ' ἐμοῦ κατὰ τὸν Εὐριπίδην (fr. 189 N)· 
    ἐκ παντὸς (γὰρ) ἄν τις πράγματος δισσῶν λόγων 
    ἀγῶνα θεῖτ' ἄν, εἰ λέγειν εἴη σοφός.  
  ΙΣΘΜΙΑΚΟΝ. οὕτως τοῦτον καλούμενον στέφα-
νον Ἀριστοφάνης μνήμης ἠξίωσεν ἐν Ταγηνισταῖς 
λέγων οὕτως (I 518 K)· 
    τί οὖν ποιῶμεν; χλανίδ' ἐχρῆν λευκὴν λαβεῖν· 
    εἶτ' ἰσθμιακὰ λαβόντες ὥσπερ οἱ χοροὶ 
    ᾄδωμεν εἰς τὸν δεσπότην ἐγκώμιον. 
Σιληνὸς δ' ἐν ταῖς Γλώσσαις φησίν· ’Ἴσθμιον στέφα-
νον.‘ Φιλητᾶς δέ φησι (fr. 46 B)· ’〈Ἴσθμιος〉 στέφανος 
ἤγουν ὁμωνυμία ἀμφοτέρωθι οἷον τῆς κεφαλῆς καὶ τοῦ 
πρώτου κόσμου. λέγω δὲ τὸ ἐπὶ τοῦ φρέατος καὶ τοῦ 
ἐγχειριδίου ἴσθμιον.‘ Τιμαχίδας δὲ καὶ Σιμμίας οἱ 
Ῥόδιοι ἀποδιδόασιν ἓν ἀνθ' ἑνὸς ’Ἴσθμιον, στέφανον.‘ 
οὗ μνημονεύει καὶ Καλλίξεινος ὁ Ῥόδιος καὶ αὐτὸς 
γένος ἐν τοῖς περὶ Ἀλεξανδρείας γράφων οὕτως (FHG 
III 64) .... 
 ἐπεὶ δὲ Ἀλεξανδρείας ἐμνημόνευσα, οἶδά 
τινα ἐν τῇ καλῇ ταύτῃ πόλει καλούμενον στέφανον 
ΑΝΤΙΝΟΕΙΟΝ γινόμενον ἐκ τοῦ αὐτόθι καλουμένου λωτοῦ. 
φύεται δ' οὗτος ἐν λίμναις θέρους ὥρᾳ, καὶ εἰσὶν αὐτοῦ 
χροιαὶ δύο, ἣ μὲν τῷ ῥόδῳ ἐοικυῖα· ἐκ τούτου δὲ ὁ πλε-
κόμενος στέφανος κυρίως Ἀντινόειος καλεῖται· ὁ δὲ ἕτε-
ρος λώτινος ὀνομάζεται, κυανέαν ἔχων τὴν χροιάν. καὶ 
Παγκράτης τις τῶν ἐπιχωρίων ποιητής, ὃν καὶ ἡμεῖς 
ἔγνωμεν, Ἀδριανῷ τῷ αὐτοκράτορι ἐπιδημήσαντι τῇ 
Ἀλεξανδρείᾳ μετὰ πολλῆς τερατείας ἐπέδειξεν τὸν ῥοδί-
ζοντα λωτόν, φάσκων αὐτὸν δεῖν καλεῖν Ἀντινόειον, 
ἀναπεμφθέντα ὑπὸ τῆς γῆς ὅτε τὸ αἷμα ἐδέξατο τοῦ  
Μαυρουσίου λέοντος, ὃν κατὰ τὴν πλησίον τῇ Ἀλεξ-
ανδρείᾳ Λιβύην ἐν κυνηγίῳ καταβεβλήκει ὁ Ἀδριανός, 
μέγα χρῆμα ὄντα καὶ πολλῷ χρόνῳ κατανεμηθέντα 
πᾶσαν τὴν Λιβύην, ἧς καὶ πολλὰ ἀοίκητα ἐπεποιήκει 
οὗτος ὁ λέων. ἡσθεὶς οὖν ἐπὶ τῇ τῆς ἐννοίας εὑρέσει 
καὶ καινότητι τὴν ἐν Μουσῶν αὐτῷ σίτησιν ἔχειν ἐχα-
ρίσατο. καὶ Κρατῖνος δ' ὁ κωμῳδιοποιὸς ἐν Ὀδυσ-
σεῦσι (I 60 K) κέκληκεν τὸν λωτὸν στεφάνωμα διὰ τὸ 
πάντα τὰ φυλλώδη ὑπὸ τῶν Ἀθηναίων στεφανώματα 
λέγεσθαι. ὁ δὲ Παγκράτης ἐν τῷ ποιήματι οὐκ ἀγλα-
φύρως εἴρηκεν· 
    οὔλην ἕρπυλλον, λευκὸν κρίνον ἠδ' ὑάκινθον 
    πορφυρέην γλαυκοῦ τε χελιδονίοιο πέτηλα 
    καὶ ῥόδον εἰαρινοῖσιν ἀνοιγόμενον ζεφύροισιν· 
    οὔπω γὰρ φύεν ἄνθος ἐπώνυμον Ἀντινόοιο. 
  ΠΥΛΕΩΝ. οὕτως καλεῖται ὁ στέφανος ὃν τῇ 
Ἥρᾳ περιτιθέασιν Λάκωνες, ὥς φησιν Πάμφιλος. 
  ἀλλὰ μὴν καὶ ΙΑΚΧΑΝ τινὰ καλούμενον οἶδα στέ-
φανον ὑπὸ Σικυωνίων, ὥς φησι Τιμαχίδας ἐν ταῖς 
Γλώσσαις. Φιλητᾶς δ' οὕτως γράφει (fr. 45 B)· ’Ἰάκχα, 
ἐν τῇ Σικυωνίᾳ στεφάνωμα εὐῶδες· 
    ἕστηκ' ἀμφὶ κόμας εὐώδεας ἀγχόθι πατρὸς 
    καλὸν Ἰακχαῖον θηκαμένη στέφανον.‘ 
    Σέλευκος δ' ἐν ταῖς Γλώσσαις ΕΛΛΩΤΙΔΑ καλεῖ-
σθαί φησι τὸν ἐκ μυρρίνης πλεκόμενον στέφανον, ὄντα 
τὴν περίμετρον πηχῶν κʹ, πομπεύειν τε ἐν τῇ τῶν Ἑλλω- 
τίων ἑορτῇ. φασὶ δ' ἐν αὐτῷ τὰ τῆς Εὐρώπης ὀστᾶ 
κομίζεσθαι, ἣν ἐκάλουν Ἑλλωτίδα. ἄγεσθαι δὲ καὶ ἐν 
Κορίνθῳ τὰ Ἑλλώτια. 
  ΘΥΡΕΑΤΙΚΟΙ. οὕτω καλοῦνταί τινες στέφανοι παρὰ 
Λακεδαιμονίοις, ὥς φησι Σωσίβιος ἐν τοῖς περὶ Θυ-
σιῶν (FHG II 626), ψιλίνους αὐτοὺς φάσκων νῦν ὀνομά-
ζεσθαι, ὄντας ἐκ φοινίκων. φέρειν δ' αὐτοὺς ὑπόμνημα 
τῆς ἐν Θυρέᾳ γενομένης νίκης τοὺς προστάτας τῶν 
ἀγομένων χορῶν ἐν τῇ ἑορτῇ ταύτῃ, ὅτε καὶ τὰς Γυ-
μνοπαιδιὰς ἐπιτελοῦσιν. χοροὶ δ' εἰσὶν τὸ μὲν πρόσω 
παίδων ..... τὸ δ' ἐξ ἀρίστου ἀνδρῶν, γυμνῶν ὀρχου-
μένων καὶ ᾀδόντων Θαλητᾶ καὶ Ἀλκμᾶνος ᾄσματα καὶ 
τοὺς Διονυσοδότου τοῦ Λάκωνος παιᾶνας. 
  ΜΕΛΙΛΩΤΙΝΩΝ δὲ στεφάνων μνημονεύει Ἄλεξις ἐν 
Κρατείᾳ ἢ Φαρμακοπώλῃ οὕτως (II 337 K)· 
    στεφάνους τε πολλοὺς κρεμαμένους μελιλωτίνους. 
    ΕΠΙΘΥΜΙΣ. Σέλευκός φησι ’τὰ πάντα στεφανώ-
ματα.‘ Τιμαχίδας δέ φησιν τὰ παντοδαπὰ στεφανώ-
ματα ἃ τὰς γυναῖκας φορεῖν οὕτως καλεῖσθαι. ΥΠΟ-
ΘΥΜΙΣ δὲ καὶ ὑποθυμίδες στέφανοι παρ' Αἰολεῦσιν 
καὶ Ἴωσιν, οὓς περὶ τοὺς τραχήλους περιετίθεντο, ὡς 
σαφῶς ἔστιν μαθεῖν ἐκ τῆς Ἀλκαίου καὶ Ἀνακρέον-
τος ποιήσεως (cf. cap. 16). Φιλητᾶς δ' ἐν τοῖς Ἀτά-
κτοις (fr. 58 B) ὑποθυμίδα Λεσβίους φησὶν καλεῖν μυρ-
σίνης κλῶνα, περὶ ὃν πλέκειν ἴα καὶ ἄλλα ἄνθη. καὶ 
ὑπογλωττὶς δὲ στεφάνου ἐστὶν εἶδος. Θεόδωρος δ' ἐν  
Ἀττικαῖς Γλώσσαις στεφάνων πλοκῆς γένος παρὰ 
Πλάτωνι ἐν Διὶ Κακουμένῳ (cf. p. 667a). 
  εὑρίσκω δὲ καὶ παρὰ τοῖς κωμικοῖς ΚΥΛΙΣΤΟΝ 
τινα καλούμενον στέφανον καὶ μνημονεύοντα αὐτοῦ 
Ἄρχιππον ἐν Ῥίνωνι διὰ τούτων (I 687 K)· 
    ἀθῷος ἀποδοὺς θοἰμάτιον ἀπέρχεται, 
    στέφανον ἔχων τῶν ἐκκυλίστων οἴκαδε. 
Ἄλεξις δ' ἐν μὲν Ἀγωνίδι ἢ Ἱππίσκῳ (II 298 K)· 
      ὁ τρίτος οὗτος δ' ἔχει 
    σύκων κυλιστὸν στέφανον. ἀλλ' ἔχαιρε καὶ 
    ζῶν τοῖς τοιούτοις. 
ἐν δὲ τῷ Σκίρωνί φησι (ib. 373)· 
    ὥσπερ κυλιστὸς στέφανος αἰωρούμενος. 
μνημονεύει δ' αὐτοῦ καὶ Ἀντιφάνης ἐν Ἑαυτοῦ Ἐρῶντι 
(ib. 31), Εὔβουλος δ' ἐν Οἰνομάῳ ἢ Πέλοπι (ib. 190)· 
    περιφοραῖς κυκλούμενος 
    ὥσπερ κυλιστὸς στέφανος. 
τίς οὖν οὗτος ὁ κυλιστός; οἶδα γὰρ τὸν Θυατειρηνὸν 
Νίκανδρον ἐν τοῖς Ἀττικοῖς Ὀνόμασι λέγοντα τάδε· 
’ἐκκύλιστοι στέφανοι καὶ μάλιστα οἱ ἐκ ῥόδων.‘ καὶ 
τὸ εἶδος ὁποῖον ζητῶ, ὦ Κύνουλκε. καὶ μή μοι εἴπῃς 
ὅτι δεῖ τοὺς ἁδροὺς ἀκούειν. σὺ γὰρ εἶ ὁ τὰ ἐν τοῖς 
βιβλίοις ἀπόρρητα οὐ μόνον ἐκλέγων ἀλλὰ καὶ ἐξορύτ-
των, καθάπερ οἱ παρὰ Βάτωνι τῷ κωμῳδιοποιῷ ἐν 
Συνεξαπατῶντι φιλόσοφοι (III 329 K), περὶ ὧν καὶ 
Σοφοκλῆς Συνδείπνῳ φησίν, οὖσί σοι παραπλησίοις 
(fr. 139 N)·  
    οὔτοι γένειον ὧδε χρὴ διηλιφὲς 
    φοροῦντα κἀντίπαιδα καὶ γένει μέγαν 
    γαστρὸς καλεῖσθαι παῖδα, τοῦ πατρὸς παρόν. 
ἐπειδὴ οὖν ἤδη καὶ σὺ πεπλήρωσαι οὐ μόνον τῶν τοῦ 
γλαύκου κρανίων ἀλλὰ καὶ τῆς ἀειζώου βοτάνης, ἧς 
ὁ Ἀνθηδόνιος ἐκεῖνος δαίμων ἐμφορηθεὶς ἀθάνατος 
πάλιν ητις γέγονε, λέγε ἡμῖν περὶ τοῦ προκειμένου, 
ἵνα μὴ κατὰ τὸν θεῖον Πλάτωνα (Phaed. p. 81e) ὑπο-
λάβωμέν σε ἀποθανόντα μεταμορφωθῆναι [ἐν τῷ περὶ 
Ψυχῆς]· τοὺς μὲν γὰρ τὰς γαστριμαργίας τε καὶ ὕβρεις 
καὶ φιλοποσίας μεμελετηκότας καὶ μὴ διευλαβουμένους 
εἰς τὰ τῶν ὄνων γένη καὶ τῶν τοιούτων θηρίων εἰκὸς 
ἐνδύεσθαι.’ 
 ἀποροῦντος δ' αὐτοῦ ‘ἐπὶ ἕτερον, 
φησί, στέφανον μεταβήσομαι,’ ὁ Οὐλπιανός, ‘τὸν 
ΣΤΡΟΥΘΙΝΟΝ καλούμενον, οὗ μέμνηται μὲν ὁ Ἀσκλη-
πιάδης παρατιθέμενος τὰ ἐκ τῶν Εὐβούλου Στεφα-
νοπωλίδων ταῦτα (II 199 K)· 
    ὦ μάκαρ, ἥτις ἔχους' ἐνὶ δωματίῳ στρουθίον ἀερο-
      φόρητον 
    λεπτότατον περὶ σῶμα συνίλλεται [τε] 
    ἡδυπότατον περὶ νυμφίον εὔτριχα, 
    Κισσὸς ὅπως Καλάμῳ περιφύεται 
    αὐξόμενος ἔαρος ὀλολυγόνος 
    ἔρωτι κατατετηκώς. 
πλέκεται δ' οὗτος ἐκ τοῦ στρουθίου καλουμένου ἄνθους,  
οὗ μνημονεύει Θεόφραστος ἐν ἕκτῳ Φυτικῆς Ἱστο-
ρίας (c. 8, 3) ἐν τούτοις· ’ἀνθεῖ δὲ καὶ ἡ ἶρις τοῦ θέρους 
καὶ τὸ στρούθιον καλούμενον, ὃ τῇ μὲν ὄψει καλὸν 
ἄνθος, ἄοσμον δέ.‘ Γαλήνη δ' ἡ Σμυρναία στρουθιον 
αὐτὸν ὀνομάζει. 
  ΠΟΘΟΣ. οὕτως τις στέφανος ὀνομάζεται, ὡς Νί-
κανδρός φησιν ὁ Κολοφώνιος ἐν Γλώσσαις (fr. 144 Schn)· 
καὶ ἴσως ὁ ἀπὸ τοῦ οὕτω καλουμένου [πόθου] ἄνθους 
πλεκόμενος, οὗ μνημονεύει ὁ αὐτὸς Θεόφραστος ἐν 
τῷ ἕκτῳ τῶν Φυτικῶν γράφων ὧδε (l. s)· ’τὰ δὲ θερινὰ 
μᾶλλον, ἥ τε λυχνὶς καὶ τὸ Διὸς 〈ἄνθος〉 καὶ τὸ κρίνον 
καὶ 〈τὸ〉 ἴφυον καὶ ἀμάρακος ὁ Φρύγιος, ἔτι δὲ ὁ 
πόθος καλούμενος. οὗτος δέ ἐστι διττός, ὃ μὲν ἔχων 
τὸ ἄνθος ὅμοιον ὑακίνθῳ, ὁ δ' ἕτερος ἄχρως, ἔκλευκος, 
ᾧ χρῶνται πρὸς τοὺς τάφους.‘ 
  καταλέγει δὲ Εὔβουλος καὶ ἄλλους στεφάνους 
(II 200 K)· 
    Αἰγίδιον, σὺ δὲ τόνδε φορήσεις 
    στέφανον πολυποίκιλον ἀνθέων, 
    γρυπότατον, χαριέστατον, ὦ Ζεῦ· 
    τίς γὰρ αὐτὸν ἔχουσα φιλήσει. 
κἀν τοῖς ἑξῆς τάδε φησί (ib. 198)· 
    στεφάνους ἴσως βούλεσθε· πότερ' ἑρπυλλίνους 
    ἢ μυρτίνους ἢ τῶν διηνθημένων;  
    {Β.} τῶν μυρτίνων βουλόμεθα τουτωνί· σὺ 〈δὲ〉 
    τά γ' ἄλλα πώλει πάντα πλὴν τῶν μυρτίνων. 
    ΦΙΛΥΡΙΝΟΣ. Ξέναρχος Στρατιώτῃ (ib. 473)· 
      φιλύρας εἶχε γὰρ 
    ὁ παῖς ἀφύλλου στέφανον ἀμφικείμενον. 
    καλοῦνται δέ τινες καὶ ΕΛΙΚΤΟΙ στέφανοι, ὥσπερ 
παρὰ Ἀλεξανδρεῦσι μέχρι καὶ νῦν. μνημονεύει δ' 
αὐτῶν Χαιρήμων ὁ τραγῳδιοποιὸς ἐν Διονύσῳ διὰ 
τούτων (fr. 7 N)· 
    κισσῷ τε ναρκίσσῳ τε τριέλικας κύκλῳ 
    στεφάνων ἑλικτῶν ... 
    περὶ δὲ τῶν ἐν Αἰγύπτῳ αἰεὶ ἀνθούντων στεφάνων 
Ἑλλάνικος ἐν τοῖς Αἰγυπτιακοῖς οὕτως γράφει 
(FHG I 66)· ’πόλις ἐπιποταμίη, Τίνδιον ὄνομα αὐτῇ, 
θεῶν ὁμήγυρις, καὶ ἱερὸν μέγα καὶ ἁγνὸν ἐν μέσῃ 
τῇ πόλει λίθινον καὶ θύρετρα λίθινα. ἔσω τοῦ 
ἱεροῦ ἄκανθαι πεφύκασι λευκαὶ καὶ μέλαιναι. ἐπ' 
αὐτῇσι στέφανοι ἐπιβέβληνται ἄνω τῆς ἀκάνθου τοῦ 
ἄνθεος καὶ ῥοιῆς [ἄνθους] καὶ ἀμπέλου πεπλεγμένοι· 
καὶ οὗτοι αἰεὶ ἀνθέουσι· τοὺς [στεφάνους] ἀπέθεντο 
οἱ θεοὶ ἐν Αἰγύπτῳ πυθόμενοι βασιλεύειν τὸν Βάβυν, 
ὅς ἐστι Τυφών.‘ Δημήτριος δ' ἐν τῷ Περὶ τῶν κατ' 
Αἴγυπτον (FHG IV 383) περὶ Ἄβυδον πόλιν τὰς ἀκάν-
θας ταύτας εἶναί φησιν γράφων οὕτως· ’ἔχει δὲ ὁ 
κάτω τόπος καὶ ἄκανθάν τινα δένδρον, ὃ τὸν καρπὸν  
φέρει στρογγύλον ἐπί τινων κλωνίων περιφερῶν. ἀνθεῖ 
δ' οὗτος ὅταν ὥρα ᾖ, καὶ ἐστὶ τῷ χρώματι τὸ ἄνθος 
.... καὶ εὐφεγγές. λέγεται δέ τις μῦθος ὑπὸ τῶν 
Αἰγυπτίων ὅτι οἱ Αἰθίοπες στελλόμενοι εἰς Τροίαν 
ὑπὸ τοῦ Τιθωνοῦ, ἐπεὶ ἤκουσαν τὸν Μέμνονα τετε-
λευτηκέναι, ἐν τούτῳ 〈τῷ〉 τόπῳ τοὺς στεφάνους ἀνέ-
βαλον ἐπὶ τὰς ἀκάνθας. ἐστὶ δὲ παραπλήσια τὰ κλωνία 
στεφάνοις, ἐφ' ὧν τὸ ἄνθος φύεται.‘ ὁ δὲ προειρη-
μένος Ἑλλάνικος (l. s) καὶ Ἄμασιν Αἰγύπτου βασι-
λεῦσαι, ἰδιώτην ὄντα καὶ τῶν τυχόντων κατὰ τὸν 
πρῶτον βίον, διὰ στεφάνου δωρεάν, ὃν ἔπεμψεν ἀνθέων 
πλεξάμενος τῇ ὥρᾳ περικαλλεστάτων γενέθλια ἐπιτε-
λοῦντι Πατάρμιδι τῷ τῆς Αἰγύπτου τότε βασιλεύοντι. 
τοῦτον γὰρ ἡσθέντα τῷ κάλλει τοῦ στεφάνου καὶ ἐπὶ 
δεῖπνον καλέσαι τὸν Ἄμασιν καὶ μετὰ ταῦτα τῶν φίλων 
ἕνα αὐτὸν ἔχοντα ἐκπέμψαι ποτὲ καὶ στρατηγόν, Αἰγυ-
πτίων αὐτῷ πολεμούντων· ὑφ' ὧν διὰ τὸ τοῦ Πατάρ-
μιδος μῖσος ἀποφανθῆναι βασιλέα. 
  ΣΥΝΘΗΜΑΤΙΑΙΟΙ στέφανοι, ἠργολαβημένοι καὶ 
ἐκδόσιμοι. Ἀριστοφάνης ἐν Θεσμοφοριαζούσαις (458)· 
    πλέξαι στεφάνους συνθηματιαίους εἴκοσιν. 
    ΧΟΡΩΝΟΝ. Ἀπίων ἐν τῷ περὶ τῆς Ῥωμαικῆς Δια-
λέκτου φησὶν τὸν στέφανον πάλαι χορωνὸν καλούμενον 
ἀπὸ τοῦ τοὺς χορευτὰς ἐν τοῖς θεάτροις αὐτῷ χρῆσθαι, 
αὐτούς τε περικειμένους καὶ ἐπὶ τὸν στέφανον ἀγωνι-
ζομένους, καθὼς ἐν τοῖς Σιμωνίδου Ἐπιγράμμασιν 
ἰδεῖν ἔστιν οὕτως καλουμένου (fr. 174 B4)·  
    Φοῖβον, ὃς ἁγεῖται 〈τοῖς〉 Τυνδαρίδῃσιν ἀοιδᾶς, 
    ἁμέτεροι τέττιγες ἐπεστέψαντο χορωνῷ. 
    ΑΚΙΝΙΝΟΙ. στέφανοί τινες καλοῦνται οὕτως οἱ ἐκ 
τῆς ἀκίνου τοῦ φυτοῦ πλεκόμενοι, ὥς φησιν Ἄνδρων 
ὁ ἱατρός. παρέθετο δ' αὐτοῦ τὴν λέξιν Παρθένιος 
ὁ τοῦ Διονυσίου ἐν τῷ πρώτῳ τῶν παρὰ τοῖς ἱστορι-
κοῖς Λέξεων (Mein. anal. Al. 293). 
  στεφανωματικὰ δὲ ἄνθη καταλέγει Θεόφρα-
στος τάδε (h. pl. 6, 6, 11)· ’ἴον, Διὸς ἄνθος, ἴφυον, φλόγα, 
ἡμεροκαλλές. πρῶτόν τε τῶν ἀνθέων ἐκφαίνεσθαί φη-
σιν (ib. c. 8, 1) τὸ λευκόιον, ἅμα δὲ αὐτῷ καὶ τὸ φλό-
γινον καλούμενον τὸ ἄγριον, ἔπειτα νάρκισσον καὶ 
λείριον καὶ τῶν ἀγρίων ἀνεμώνης γένος τὸ καλούμενον 
ὄρειον καὶ τὸ τοῦ βολβοῦ κώδυον. συμπλέκουσι γὰρ 
καὶ τοῦτ' ἔνιοι εἰς τοὺς στεφάνους. ἐπὶ τούτοις ἥ τε 
οἰνάνθη καὶ τὸ μέλαν ἴον καὶ τῶν ἀγρίων ὅ τε ἑλί-
χρυσος καὶ τῆς ἀνεμώνης ἡ λειμωνία καλουμένη καὶ 
ξίφιον καὶ ὑάκινθος. τὸ δὲ ῥόδον ὑστερεῖ τούτων καὶ 
τελευταῖον μὲν φαίνεται, πρῶτον δὲ παύεται. τὰ δὲ 
θερινὰ μᾶλλον, ἥ τε λυχνὶς καὶ τὸ Διὸς ἄνθος καὶ τὸ 
κρίνον καὶ τὸ ἴφυον καὶ ἀμάρακος 〈ὁ〉 Φρύγιος, ἔτι δὲ 
ὁ πόθος καλούμενος.‘ ἐν δὲ τῷ θʹ ὁ αὐτὸς Θεόφρα-
στός φησιν (c. 19, 3)· ’ἐάν τις τοῦ ΕΛΙΧΡΥΣΟΥ τῷ ἄνθει  
στεφανῶται, εὔκλειαν ἴσχει μύρῳ ῥαίνων.‘ μνημονεύει 
αὐτοῦ Ἀλκμὰν ἐν τούτοις (fr. 16 B4)· 
      καὶ τὶν εὔχομαι φέροισα 
      τόνδ' ἑλιχρύσω πυλεῶνα 
      κἠράτω κυπαίρω. 
καὶ Ἴβυκος (fr. 6)· 
    μύρτα τε καὶ ἴα καὶ ἑλίχρυσος, 
    μᾶλά τε καὶ ῥόδα καὶ τέρεινα δάφνα. 
Κρατῖνος δὲ ἐν Μαλθακοῖς φησιν (I 43 K)· 
    ἑρπύλλῳ, κρόκοις, ὑακίνθοις, ἑλιχρύσου κλάδοις. 
ἐστὶ δὲ τὸ ἄνθος ὅμοιον λωτῷ. Θεμισταγόρας δ' ὁ 
Ἐφέσιος ἐν τῇ ἐπιγραφομένῃ Χρυσέῃ Βύβλῳ ἀπὸ τῆς 
πρώτης δρεψαμένης νύμφης Ἑλιχρύσης ὄνομα τὸ ἄνθος 
ὀνομασθῆναι. τὰ δὲ κρίνα φησὶν ὁ Θεόφραστος 
(h. pl. 6, 6, 3) εἶναι καὶ πορφυρανθῆ. 
    Φιλῖνος δὲ τὸ ΚΡΙΝΟΝ ὑφ' ὧν μὲν λείριον, ὑφ' 
ὧν δὲ ἴον καλεῖσθαι. Κορίνθιοι δ' αὐτὸ ἀμβροσίαν κα-
λοῦσιν, ὥς φησι Νίκανδρος ἐν Γλώσσαις (fr. 126 Schn). 
    Διοκλῆς δ' ἐν τῷ περὶ Θανασίμων Φαρμάκων 
’ΑΜΑΡΑΚΟΝ, φησίν, ὃν σάμψουχόν τινες καλοῦσιν.‘ 
  ΚΟΣΜΟΣΑΝΔΑΛΩΝ δὲ μνημονεύει Κρατῖνος ἐν 
Μαλθακοῖς διὰ τούτων (I 43 K)· 
      κεφαλὴν ἀνθέμοις ἐρέπτομαι, 
    λειρίοις, ῥόδοις, κρίνεσιν, κοσμοσανδάλοις. 
Κλέαρχος δ' ἐν βʹ Βίων (FHG II 303) ’ὅρα, φησίν, τοὺς 
τὸ κοσμοσάνδαλον ἀνείροντας Λακεδαιμονίους, οἳ τὸν 
παλαιότατον τῆς πολιτικῆς κόσμον συμπατήσαντες ἐξε- 
τραχηλίσθησαν. διόπερ καλῶς περὶ αὐτῶν εἴρηκεν ὁ 
κωμῳδιοποιὸς Ἀντιφάνης ἐν Κιθαριστῇ (II 57 K)· 
    οὐκ ἐφύσων οἱ Λάκωνες ὡς ἀπόρθητοί ποτε; 
    νῦν δ' ὁμηρεύους' ἔχοντες πορφυροῦς κεκρυφάλους;‘ 
Ἱκέσιος δ' ἐν δευτέρῳ περὶ Ὕλης τὸ ΛΕΥΚΟΙΟΝ φησι 
μεσότητά τινα ἔχειν ἐν τῷ στύφειν, πολὺ δ' ἀρίστην 
εὐωδίαν καὶ δυναμένην τέρπειν, ἀλλὰ πρὸς ὀλίγιστον. 
’τὸ δὲ μέλαν, φησί, τὴν μὲν αὐτὴν θεωρίαν ἔχει, 
εὐῶδες δ' ἐστὶ πολὺ μᾶλλον.‘ Ἀπολλόδωρος δὲ ἐν 
τῷ περὶ Θηρίων (fr. 10 Schn. Nic. p. 195) φησί· ’χαμαίπι-
τυν, οἳ δὲ ὁλόκυρον, οἱ δὲ Ἀθήνησιν ἰωνιάν, οἱ δὲ 
κατ' Εὔβοιαν σιδηρῖτιν.‘ Νίκανδρος δ' ἐν δευτέρῳ 
Γεωργικῶν—τὰ δὲ ἔπη ὀλίγον ὕστερον (p. 683a) παρα-
θήσομαι, ὅταν περὶ πάντων τῶν στεφανωματικῶν ἀνθῶν 
διεξέρχωμαι—τὸ ἴον, φησίν, Ἰωνιάδες τινὲς νύμφαι 
Ἴωνι ἐχαρίσαντο πρώτῳ. τὸν δὲ ΝΑΡΚΙΣΣΟΝ ἐν τῷ 
Ϛʹ περὶ Φυτῶν Ἱστορίας (c. 6, 9) ὁ Θεόφραστος καλεῖ-
σθαί φησι καὶ λείριον. εἶθ' ὑποβὰς ὡς διαλλάσσοντα 
τίθησιν νάρκισσον καὶ λείριον. Εὔμαχος δ' ὁ Κορκυ-
ραῖος ἐν Ῥιζοτομικῷ καὶ ἀκακαλλίδα φησὶ καλεῖσθαι 
τὸν νάρκισσον καὶ κρόταλον. τοῦ δὲ ἡμεροκαλλοῦς 
καλουμένου ἄνθους, ὃ τὴν μὲν νύκτα μαραίνεται, ἅμα 
δὲ τῷ ἡλίῳ ἀνατέλλοντι θάλλει, μνημονεύει Κρατῖνος 
ἐν Μαλθακοῖς λέγων οὕτως (I 43)· 
    ἡμεροκαλλεῖ τε τῷ φιλουμένῳ. 
τῆς δ' ΕΡΠΥΛΛΟΥ, φησὶ Θεόφραστος (h. pl. 6, 7, 2), 
τὴν ἄγριον κομίζοντες ἐκ τῶν ὀρῶν φυτεύουσιν ἐν 
Σικυῶνι καὶ Ἀθήνησιν ἐκ τοῦ Ὑμηττοῦ. παρ' ἄλλοις  
δὲ 〈ὅλα〉 ὄρη πλήρη ἐστὶ τοῦ ἄνθους, καθάπερ ἐν 
Θρᾴκῃ.’ Φιλῖνος δέ φησιν αὐτὴν ζυγίδα καλεῖσθαι. 
περὶ δὲ τῆς ΛΥΧΝΙΔΟΣ λέγων Ἀμερίας ὁ Μακεδὼν ἐν 
τῷ Ῥιζοτομικῷ φησιν ἀναφῦναι αὐτὴν ἐκ τῶν Ἀφρο-
δίτης λουτρῶν, ὅτε Ἡφαίστῳ συγκοιμηθεῖσα ἡ Ἀφρο-
δίτη ἐλούσατο. εἶναι δ' ἀρίστην ἐν Κύπρῳ καὶ Λήμνῳ, 
ἔτι δὲ Στρογγύλῃ καὶ Ἔρυκι καὶ Κυθήροις. ἡ δ' ΙΡΙΣ, 
φησὶ Θεόφραστος, ἀνθεῖ τοῦ θέρους (h. pl. 6, 8, 3) 
μόνη τε (ib. 9, 7, 3) τῶν Εὐρωπαίων ἀνθέων εὔοσμος 
ἐστίν. ἀρίστη δ' ἐστὶν ἐν Ἰλλυριοῖς τοῖς ἀνῳκισμένοις 
τῆς θαλάσσης. Φιλῖνος δέ φησι τὰ ἄνθη τῆς ἴριδος 
λέγεσθαι λύκους διὰ τὸ ἐμφερῆ εἶναι λύκου χείλεσι. 
Νικόλαος δ' ὁ Δαμασκηνὸς ἐν τῇ ὀγδόῃ τῶν Ἱστοριῶν 
πρὸς ταῖς ἑκατὸν (FHG III 416) περὶ τὰς Ἄλπεις λίμνην 
τινά φησιν εἶναι πολλῶν σταδίων οὖσαν, ἧς περὶ τὸν 
κύκλον πεφυκέναι δι' ἔτους ἄνθη ἥδιστα καὶ εὐχρού-
στατα, ὅμοια ταῖς καλουμέναις ΚΑΛΧΑΙΣ. τῶν δὲ καλ-
χῶν μέμνηται καὶ Ἀλκμὰν ἐν τούτοις (fr. 39)· 
    χρύσιον ὅρμον ἔχων ῥαδινᾶν πετάλοισι καλχᾶν. — 
μνημονεύει αὐτῶν καὶ Ἐπίχαρμος ἐν Ἀγρωστίνῳ 
(p. 219 L). 
  ‘τῶν δὲ ΡΟΔΩΝ, φησὶ Θεόφραστος ἐν τῷ 
ἕκτῳ (h. pl. 6, 6, 4), πολλαί εἰσι διαφοραί. τὰ μὲν γὰρ 
πλεῖστα αὐτῶν [εἰσὶν] πεντάφυλλα, τὰ δὲ δωδεκάφυλλα, 
ἔνια δ' ἐστὶ καὶ ἑκατοντάφυλλα περὶ Φιλίππους. λαμ-
βάνοντες γὰρ ἐκ τοῦ Παγγαίου φυτεύουσιν· ἐκεῖ γὰρ  
γίγνεται πολλά. μικρὰ δὲ σφόδρα τὰ ἐντὸς φύλλα· ἡ 
γὰρ ἔκφυσις αὐτῶν οὕτως ἐστὶν ὥστ' εἶναι τὰ μὲν 
ἐντός, τὰ δὲ ἐκτός· οὐκ εὔοσμα δὲ οὐδὲ μεγάλα τοῖς 
μεγέθεσιν. τὰ δὲ πεντάφυλλα εὐώδη μᾶλλον ὧν τραχὺ 
τὸ κάτω. εὐοσμότατα δὲ τὰ ἐν Κυρήνῃ, διὸ καὶ τὸ 
μύρον ἥδιστον. καὶ τῶν ἴων δὲ καὶ τῶν ἄλλων ἀνθέων 
ἄκρατοι μάλιστα καὶ θεῖαι αἱ ὀσμαί· διαφερόντως δὲ 
ἡ τοῦ κρόκου.’ Τιμαχίδας δὲ ἐν τοῖς Δείπνοις τὸ 
ῥόδον φησὶ τοὺς Ἀρκάδας καλεῖν εὔομφον ἀντὶ τοῦ 
εὔοσμον. Ἀπολλόδωρος δ' ἐν δʹ Παρθικῶν (fr. 8 Behr) 
ἄνθος τι ἀναγράφει καλούμενον ΦΙΛΑΔΕΛΦΟΝ κατὰ τὴν 
Παρθικὴν χώραν, περὶ οὗ τάδε φησίν· ‘καὶ μυρσίνης 
γένη ποικίλα μῖλάξ τε καὶ τὸ καλούμενον φιλάδελφον, 
ὃ τὴν ἐπωνυμίαν ἔλαβε τῇ φύσει πρόσφορον. ἐπειδὰν 
γὰρ ἐκ διαστήματος αὐτομάτως κράδαι συμπέσωσι, 
ἐμψύχων περιπλοκὴν ἐν τῷ ..... μένουσιν ἡνωμέναι 
〈καὶ〉 καθάπερ ἀπὸ ῥίζης μιᾶς [καὶ] τὸ λοιπὸν ἀνα-
τρέχουσιν καὶ ζωοφυτοῦσιν· διὸ καὶ τοῖς ἡμέροις φυ-
λακὴν ἀπ' αὐτῶν κατασκευάζουσιν. ἀφαιροῦντες γὰρ 
τῶν ῥάβδων τὰς λεπτοτάτας καὶ διαπλέξαντες [τε] 
δικτύου τρόπῳ φυτεύουσιν κύκλῳ τῶν κηπευμάτων· 
καὶ ταῦτα συμπλεκόμενα περιβόλου παρέχεται δυσπάρ-
οδον ἀσφάλειαν.’ 
  ἀνθῶν δὲ στεφανωτικῶν μέμνηται ὁ μὲν τὰ 
Κύπρια Ἔπη πεποιηκὼς Ἡγησίας ἢ Στασῖνος· Δημο-
δάμας γὰρ ὁ Ἁλικαρνασσεὺς ἢ Μιλήσιος ἐν τῷ περὶ 
Ἁλικαρνασσοῦ (FHG II 444) Κυπρία Ἁλικαρνασσέως [δ']  
αὐτὰ εἶναί φησι ποιήματα· λέγει δ' οὖν ὅστις ἐστὶν ὁ 
ποιήσας αὐτὰ ἐν τῷ αʹ οὑτωσί (fr. 3 Ki)· 
    εἵματα μὲν χροὶ ἕστο τά οἱ Χάριτές τε καὶ Ὧραι 
    ποίησαν καὶ ἔβαψαν ἐν ἄνθεσιν εἰαρινοῖσιν, 
    οἷα φοροῦς' ὧραι, ἔν τε κρόκῳ ἔν θ' ὑακίνθῳ 
    ἔν τε ἴῳ θαλέθοντι ῥόδου τ' ἐνὶ ἄνθει καλῷ, 
    ἡδέι νεκταρέῳ, ἔν τ' ἀμβροσίαις καλύκεσσιν 
    ἄνθεσι ναρκίσσου καλλιρρόου δ' οια Ἀφροδίτη 
    ὥραις παντοίαις τεθυωμένα εἵματα ἕστο. 
οὗτος ὁ ποιητὴς καὶ τὴν τῶν στεφάνων χρῆσιν εἰδὼς 
φαίνεται δι' ὧν λέγει (fr. 4)· 
    ἣ δὲ σὺν ἀμφιπόλοισι φιλομειδὴς Ἀφροδίτη .... 
    πλεξάμεναι στεφάνους εὐώδεας ἄνθεα γαίης 
    ἂν κεφαλαῖσιν ἔθεντο θεαὶ λιπαροκρήδεμνοι, 
    Νύμφαι καὶ Χάριτες, ἅμα δὲ χρυσῆ Ἀφροδίτη, 
    καλὸν ἀείδουσαι κατ' ὄρος πολυπιδάκου Ἴδης. 
  Νίκανδρος δ' ἐν δευτέρῳ Γεωργικῶν καταλέγων 
καὶ αὐτὸς στεφανωτικὰ ἄνθη καὶ περὶ Ἰωνιάδων Νυμ-
φῶν καὶ περὶ ῥόδων τάδε λέγει (fr. 74 Schn)· 
    ἀλλὰ τὰ μὲν σπείροις τε καὶ ὡς ὡραῖα φυτεύοις, 
    ἄνθε' Ἰαονίηθε· γένη γε μὲν ἰάσι δισσά, 
    ὠχρόν τε χρυσῷ τε φυὴν εἰς ὦπα προσεικές, 
    ἅσσα τ' Ἰωνιάδες Νύμφαι στέφος ἁγνὸν Ἴωνι 
    Πισαίοις ποθέσασαι ἐνὶ κλήροισιν ὄρεξαν.  
ἤνυσε γὰρ χλούνηνδε μετεσσύμενος σκυλάκεσσιν, 
Ἀλφειῷ καὶ λύθρον ἑῶν ἐπλύνατο γυίων, 
ἑσπέριος Νύμφαισιν Ἰαονίδεσσι νυχεύσων. 
αὐτὰρ ἀκανθοβόλοιο ῥόδου κατατέμνεο βλάστας 
τάφροις τ' ἐμπήξειας, ὅσον διπάλαιστα τελέσκων. 
πρῶτα μὲν Ὠδονίηθε Μίδης ἅπερ Ἀσίδος ἀρχὴν 
λείπων ἐν κλήροισιν ἀνέτρεφεν Ἠμαθίοισιν, 
αἰὲν ἐς ἑξήκοντα πέριξ κομόωντα πετήλοις· 
δεύτερα Νισαίης Μεγαρηίδος, οὐδὲ Φάσηλις 
οὐδ' αὐτὴ Λεύκοφρυν ἀγασσαμένη ἐπιμεμφής, 
Ληθαίου Μάγνητος ἐφ' ὕδασιν εὐθαλέουσα. 
κισσοῦ δ' ἄλλοτε κλῶνας ἐυρρίζου καπέτοισιν, 
πολλάκι δὲ στέφος αὐτὸ κορυμβηλοῖο φυτεύσαις 
θράσκιον ἢ ἀργωπὸν ἠὲ κλαδέεσσι πλανήτην· 
βλαστοδρεπιδεχυτοιο καὶ εἰς μίαν ὄρσεο κόρσην, 
σπεῖραν ὑπὸ σπυρίδεσσι νεοπλέκτοισι καθάπτων, 
ὄφρα δύο κροκόωντες ἐπιζυγέοντε κορύμβοι 
μέσφα συνωρίζωσιν ὑπερφιάλοιο μετώπου, 
χλωροῖς ἀμφοτέρωθεν ἐπηρεφέες πετάλοισιν. 
σπέρματι μὴν κάλυκες κεφαλήγονοι ἀντελέουσιν, 
ἀργήεις πετάλοισι, κρόκῳ μέσα χροιισθεῖσαι· 
ἃ κρίνα, λείρια δ' ἄλλοι ἐπιφθέγγονται ἀοιδῶν, 
οἳ δὲ καὶ ἀμβροσίην, πολέες δέ τε χάρμ' Ἀφροδίτης·  
ἤρισε γὰρ χροιῇ. τὸ δέ που ἐπὶ μέσσον ὄνειδος 
ὅπλον βρωμήταο διεκτέλλον πεφάτισται. 
ἶρις δ' ἐν ῥίζῃσιν ἀγαλλίας ἥ θ' ὑακίνθῳ 
αἰαστῇ προσέοικε, χελιδονίοισι δὲ τέλλει 
ἄνθεσιν ἰσοδρομεῦσα, χελιδόσιν, αἵ τ' ἀνὰ κόλπῳ 
φυλλάδα νηλείην ἐκχεύετον, ἀρτίγονοι δὲ 
εἴδοντ' ἠμύουσαι αἰεὶ κάλυκες στομίοισιν. 
σὺν καὶ ἅπερ τ' ὀξεῖα χροιῇ λυχνὶς οὐδὲ θρυαλλίς, 
οὐδὲ μὲν ἀνθεμίδων κενεὴ γηρύσεται ἀκμή, 
οὐδὲ βοάνθεμα κεῖνα τά τ' αἰπύτατον κάρη ὑψοῖ, 
φλόξ τε θεοῦ αὐγῇσιν ἀνερχομένῃς ἰσάουσα. 
ἕρπυλλον δὲ φριαλευσοτεν βώλοισι φυτεύσεις, 
ὄφρα κλάδοις μακροῖσιν ἐφερπύζων διάηται 
ἠὲ κατακρεμάησιν ἐφιμείρων ποτὰ Νυμφέων. 
καὶ δ' αὐτῆς μήκωνος ἄπο πλαταγώνια βάλλοις, 
ἄβρωτον κώδειαν ὄφρα κνώπεσσι φυλάξῃ· 
φυλλάσιν ἦ γὰρ πάντα διοιγομέναισιν ἐφίζει 
ἑρπετά, τὴν δὲ δρόσοισιν ἐισκομένην βοτέονται 
κώδειαν, καρποῖο μελιχροτέρου πλήθουσαν. 
θρίων δ' οἰχομένων ῥέα μὲν φλόγες, ἄλλοτε ῥιπαὶ 
πῆξαν σάρκα τυπῇσι· τὰ δ' οὐ βάσιν ἐστήριξαν, 
[θρῖα δ' οὐ λέγει τὰ τῆς συκῆς, ἀλλὰ τὰ τῆς μήκωνος]  
    οὔτε τι παι βρώμην ποτιδεγμένα· πολλάκι δ' ἴχνη 
    στιφροῖς ὠλίσθηναν ἐνιχρίμψαντε καρείοις· 
    ἁδρύνει δὲ βλάστα βαθεῖ' ἐν τεύχεϊ κόπρος, 
    σαμψύχου λιβάνου τε νέας κλάδας ἠδ' ὅσα κῆποι 
    ἀνδράσιν ἐργοπόνοις στεφάνους ἔπι πορσαίνουσιν. 
    ἦ γὰρ καὶ λεπταὶ πτερίδες καὶ παιδὸς ἔρωτες 
    λεύκῃ ἰσαιόμενοι, ἐν καὶ κρόκος εἴαρι μύων 
    κύπρος τ' ὀσμηρόν τε σισύμβριον ὅσσα τε κοίλοις 
    ἄσπορα ναιομένοισι τόποις ἀνεθρέψατο λειμὼν 
    κάλλεα, βουφθαλμόν τε καὶ εὐειδὲς Διὸς ἄνθος, 
    χάλκας, σὺν δ' ὑάκινθον ἰωνιάδας τε χαμηλὰς 
    ὀρφνοτέρας, ἃς στύξε μετ' ἄνθεσι Περσεφόνεια. 
    σὺν δὲ καὶ ὑψῆέν τε πανόσμεον ὅσσα τε τύμβοι 
    φάσγανα παρθενικαῖς νεοδουπέσιν ἀμφιχέονται, 
    αὐταί τ' ἠιθέας ἀνεμωνίδες ἀστράπτουσαι 
    τηλόθεν ὀξυτέρῃσιν ἐφελκόμεναι χροιῇσιν. 
(ἐν ἐνίοις δὲ γράφεται ‘ἐφελκόμεναι φιλοχροιαῖς.’) 
    πᾶς δέ τις ἢ ἑλένειον ἢ ἀστέρα φωτίζοντα 
    δρέψας εἰνοδίοισι θεῶν παρακάββαλε σηκοῖς 
    ἢ αὐτοῖς βρετάεσσιν, ὅτε πρώτιστον ἴδωνται· 
    πολλάκι θελμια καλά, τοτὲ χρυσανθὲς ἀμέργων 
    λείριά τε στήλαισιν ἐπιφθίνοντα καμόντων  
    καὶ γεραὸν πώγωνα καὶ ἐντραπέας κυκλαμίνους 
    σαύρην θ', ἣ χθονίου πέφαται στέφος Ἡγεσιλάου. 
  ἐκ τούτων τῶν ἐπῶν δῆλον γίνεται ὅτι ἕτερόν 
ἐστιν τὸ χελιδόνιον τῆς ἀνεμώνης· τινὲς γὰρ ταὐτὸ 
εἶναί φασι. Θεόφραστος δέ φησι (h. pl. 7, 15, 1)· ‘τὰς δ' 
ἀνθήσεις λαμβάνειν δεῖ συνακολουθοῦντα τοῖς ἄστροις 
τὸ ἡλιοτρόπιον καλούμενον καὶ τὸ χελιδόνιον· καὶ γὰρ 
τοῦτο ἅμα τῇ χελιδόνι ἀνθεῖ.’ καὶ ἀμβροσίαν δὲ ἄνθος 
τι ἀναγράφει ὁ Καρύστιος ἐν Ἱστορικοῖς Ὑπομνήμασι 
λέγων οὕτως (FHG IV 357)· ‘Νίκανδρός φησιν (fr. 127 
Schn) ἐξ ἀνδριάντος τῆς κεφαλῆς Ἀλεξάνδρου τὴν καλου-
μένην ἀμβροσίαν φύεσθαι ἐν Κῷ.’ προείρηται δ' ἄνω 
(p. 681b) περὶ αὐτῆς ὅτι τὸ κρίνον οὕτω λέγουσι. Τι-
μαχίδας δ' ἐν τετάρτῳ Δείπνου καὶ θήσειόν τι ἀνα-
γράφει καλούμενον ἄνθος· 
    θήσειόν θ' ἁπαλὸν μήλῳ ἐναλίγκιον ἄνθος, 
    Λευκερέης ἱερὸν περικαλλέος, ὅ ῥα μάλιστα 
    φίλατο. 
ἀπὸ τούτου δέ φησι τοῦ ἄνθους καὶ τὸν τῆς Ἀριάδνης 
καλούμενον στέφανον πεπλέχθαι. καὶ ὁ Φερεκράτης 
δὲ ἢ ὁ πεποιηκὼς τὸ δρᾶμα τοὺς Πέρσας μνημονεύων 
καὶ αὐτὸς ἀνθῶν τινων στεφανωτικῶν φησιν (I 183 K)· 
    ὦ μαλάχας μὲν ἐξερῶν, ἀναπνέων δ' ὑάκινθον, 
    καὶ μελιλώτινον λαλῶν καὶ ῥόδα προσσεσηρώς· 
    ὦ φιλῶν μὲν ἀμάρακον, προσκυνῶν δὲ σέλινα, 
    γελῶν δ' ἱπποσέλινα καὶ κοσμοσάνδαλα βαίνων, 
    ἔγχει κἀπιβόα τρίτον παιῶν', ὡς νόμος ἐστίν.  
ὁ δὲ πεποιηκὼς τοὺς εἰς αὐτὸν ἀναφερομένους Μεταλ-
λεῖς φησιν (ib. 177)· 
    ὑπ' ἀναδενδράδων ἁπαλὰς ἀσπαλάθους πατοῦντες 
    ἐν λειμῶνι λωτοφόρῳ κύπειρόν τε δροσώδη 
    κἀνθρύσκου μαλακῶν τ' ἴων λείμακα καὶ τριφύλλου. 
ἐν τούτοις ζητῶ τί τὸ τρίφυλλον. καὶ γὰρ εἰς Δημα-
ρέτην ἀναφέρεταί τι ποιημάτιον ὃ ἐπιγράφεται Τρί-
φυλλον. κἀν τοῖς ἐπιγραφομένοις δὲ Ἀγαθοῖς ὁ Φερε-
κράτης ἢ Στράττις φησίν (ib. 145)· 
    λουσάμενοι δὲ πρὸ λαμπρᾶς 
    ἡμέρας ἐν τοῖς στεφανώμασιν, οἳ δ' ἐν τῷ μύρῳ 
    λαλεῖτε περὶ σισυμβρίων κοσμοσανδάλων τε. 
καὶ Κρατῖνος ἐν Μαλθακοῖς (ib. 43)· 
    παντοίοις γε μὴν κεφαλὴν ἀνθέμοις ἐρέπτομαι, 
    λειρίοις ῥόδοις κρίνεσιν κοσμοσανδάλοις ἴοις 
    καὶ σισυμβρίοις ἀνεμωνῶν κάλυξί τ' ἠριναῖς 
    ἑρπύλλῳ κρόκοις ὑακίνθοις ἑλειχρύσου κλάδοις 
    οἰνάνθῃσιν ἡμεροκαλλεῖ τε τῷ φιλουμένῳ, 
    ἀνθρύσκ〈ου ........ ναρκ〉ίσσου φόβῃ 
    τῷ τ' ἀειφρούρῳ μελιλώτῳ κάρα πυκάζομαι· 
    καὶ .. κύτισος αὐτόματος παρὰ Μέδοντος ἔρχεται. 
  ἡ δὲ τῶν στεφάνων καὶ μύρων πρότερον εἴσοδος 
εἰς τὰ συμπόσια ἡγεῖτο τῆς δευτέρας τραπέζης, ὡς 
παρίστησι Νικόστρατος ἐν Ψευδοστιγματίᾳ διὰ τού-
των (II 227 K)· 
      καὶ σὺ μὲν 
    τὴν δευτέραν τράπεζαν εὐτρεπῆ ποίει,  
    κόσμησον αὐτὴν παντοδαποῖς τραγήμασιν, 
    μύρον, στεφάνους, λιβανωτόν, αὐλητρίδα λαβέ. 
Φιλόξενος δ' ὁ διθυραμβοποιὸς ἐν τῷ ἐπιγραφομένῳ 
Δείπνῳ ἀρχὴν ποιεῖται τὸν στέφανον τῆς εὐωχίας 
οὑτωσὶ λέγων (fr. 1 B)· 
      κατὰ χειρὸς δ' 
    ἤλυθ' ὕδωρ· ἁπαλὸς παιδίσκος ἐν ἀργυρέᾳ φέρων 
      προχόῳ ἐπέχευεν. 
    εἶτ' ἔφερεν στέφανον λεπτᾶς ἀπὸ μυρτίδος εὐγνήτων 
      κλαδέων δισύναπτον. 
Εὔβουλος Τιτθαῖς (II 204 K)· 
    ὡς γὰρ εἰσῆλθε τὰ γερόντια τότ' εἰς δόμους, 
    εὐθὺς ἀνεκλίνετο· παρῆν στέφανος ἐν τάχει, 
    ᾔρετο τράπεζα, παρέκειθ' ἅμα τετριμμένη 
    μᾶζα χαριτοβλέφαρος. 
τοῦτο δ' ἦν ἔθος καὶ παρ' Αἰγυπτίοις, ὡς Νικόστρα-
τός φησιν ἐν Τοκιστῇ. Αἰγύπτιον γὰρ ὑποστησάμενος 
τὸν τοκιστήν φησιν (ib. 226)· 
    καταλαμβάνομεν τὸν πορνοβοσκὸν καὶ δύο 
    ἑτέρους κατὰ χειρὸς ἀρτίως εἰληφότας 
    καὶ στέφανον. εἶεν· καλὸς ὁ καιρός, Χαιρεφῶν. 
σὺ δὲ γαστρίζου, Κύνουλκε· καὶ μετὰ ταῦτα ἡμῖν 
εἰπὲ διὰ τί Κρατῖνος εἴρηκε (Litt. c) τὸν μελίλωτον ‘τῷ 
τ' ἀειφρούρῳ μελιλώτῳ.’ ἐπεὶ δέ σε ὁρῶ ἔξοινον ἤδη 
γεγενημένον—οὕτως δ' εἴρηκε τὸν μεθύσην Ἄλεξις 
ἐν Εἰσοικιζομένῳ (II 318 K)—παύσομαί σε ἐρεσχηλῶν καὶ  
τοῖς παισὶ παρακελεύομαι κατὰ τὸν Σοφοκλέα, ὃς ἐν 
Συνδείπνοις φησί (fr. 138 N)· 
    φορεῖτε, μασσέτω τις, ἐγχείτω βαθὺν 
    κρατῆρ'· ὅδ' ἁνὴρ οὐ πρὶν ἂν φάγῃ καλῶς 
    ὅμοια καὶ βοῦς ἐργάτης ἐργάζεται. 
καὶ κατὰ τὸν Φλιάσιον δὲ Ἀριστίαν· καὶ γὰρ οὗτος 
ἐν ταῖς ἐπιγραφομέναις Κηρσὶν ἔφη (fr. 3 N)· 
    σύνδειπνος ἢ 'πίκωμος ἢ μαζαγρέτας, 
    Ἅιδου τραπεζεύς, ἀκρατέα νηδὺν ἔχων. 
ἐπεὶ δὲ τοσούτων λεχθέντων μηδὲν ἀποκρίνεται, κελεύω 
αὐτὸν κατὰ τοὺς Ἀλέξιδος Διδύμους ΧΥΔΑΙΟΙΣ στε-
φανωθέντα στεφάνοις ἐξάγεσθαι τοῦ συμποσίου. τῶν 
δὲ χυδαίων στεφάνων μνημονεύων ὁ κωμῳδιοποιός 
φησιν (II 315 K)· 
    στεφάνων τε τούτων 〈τῶν〉 χύδην πεπλεγμένων. 
κἀγὼ δ' ἐπὶ τούτοις τοῦ λέγειν ἤδη παύσομαι τὸ τήμε-
ρον, παραχωρῶν τε τὸν περὶ τῶν μύρων λόγον τοῖς 
βουλομένοις διεξέρχεσθαι τῷ τε παιδὶ προστάττων ἐπὶ 
τῇ στεφανηφόρῳ ταύτῃ μου διαλέξει κατὰ τὸν Ἀντι-
φά〈νη (ib. 123) 
    στεφά〉νους ἐνεγκεῖν δεῦρο τῶν χρηστῶν δύο 
    καὶ δᾷδα χρηστὴν ἡμμένην χρηστῷ πυρί. 
οὕτω γὰρ τὴν τῶν λόγων ἔξοδον ὥσπερ δράματος 
ποιήσομαι.‘ καὶ μετ' οὐ πολλὰς ἡμέρας ὥσπερ 〈αὐτὸς〉 
αὑτοῦ σιωπὴν καταμαντευσάμενος ἀπέθανεν εὐτυχῶς, 
οὐδένα καιρὸν νόσῳ παραδούς, πολλὰ δὲ λυπήσας 
ἡμᾶς τοὺς ἑταίρους.  
    περιενεγκόντων δὲ τῶν παίδων ἐν ἀλαβάστοις 
καὶ ἄλλοις χρυσοῖς σκεύεσιν μύρα, 〈νυστάζοντα〉 τὸν 
Κύνουλκον θεασάμενός τις πολλῷ τῷ μύρῳ τὸ πρόσ-
ωπον ἐπέχρισεν. ὃ δὲ διεγερθεὶς καὶ μόλις ἑαυτὸν 
ἀναλαβὼν ’τί τοῦτ', εἶπεν, Ἡράκλεις; οὐ σπογγιᾷ τίς 
μου παρελθὼν τὸ πρόσωπον ἐκκαθαρίσει μεμολυσμένον 
μαγγανείαις πολλαῖς; ἢ οὐκ οἴδατε καὶ τὸν καλὸν Ξε-
νοφῶντα ἐν τῷ Συμποσίῳ ποιοῦντα τὸν Σωκράτην 
τοιαυτὶ λέγοντα (c. 2, 2)· ‘νὴ Δί', ὦ Καλλία, τελέως 
ἡμᾶς ἑστιᾷς· οὐ γὰρ μόνον δεῖπνον ἄμεμπτον παρ-
έθηκας, ἀλλὰ καὶ ἀκροάματα καὶ θεάματα ἥδιστα παρ-
έχεις. —τί οὖν εἰ καὶ μύρον ἐνέγκαι τις ἡμῖν, ἵνα καὶ 
εὐωδίᾳ ἑστιῴμεθα; —μηδαμῶς, ἔφη ὁ Σωκράτης· ὥσπερ 
γάρ τοι ἐσθὴς ἄλλη μὲν γυναικεία, ἄλλη δὲ ἀνδρεία 
[κάλλη], οὕτω καὶ ὀσμὴ ἄλλη μὲν γυναικί, ἄλλη δὲ 
ἀνδρὶ πρέπει. καὶ γὰρ ἀνδρὸς μὲν δή που ἕνεκεν 
ἀνδρῶν οὐδεὶς μύρῳ χρίεται. αἵ γε μὴν γυναῖκες 
ἄλλως τε καὶ ἂν νύμφαι τύχωσιν οὖσαι, ὥσπερ ἡ Νι-
κηράτου τε τούτου καὶ ἡ Κριτοβούλου, μύρου μέν τι 
καὶ προσδέονται· αὐταὶ γὰρ τούτου ὄζουσιν. ἐλαίου 
δὲ τοῦ ἐν γυμνασίοις ὀσμὴ καὶ παροῦσα ἡδίων ἢ μύρου 
γυναιξὶν [ἡδίων] καὶ ἀποῦσα ποθεινοτέρα. καὶ γὰρ δὴ 
μύρῳ μὲν ἀλειψάμενος δοῦλος καὶ ἐλεύθερος εὐθὺς 
ἅπας ὅμοιον ὄζει· αἱ δ' ἀπὸ τῶν ἐλευθερίων μόχθων 
ὀσμαὶ ἐπιτηδευμάτων τε πρῶτον χρηστῶν καὶ χρόνου  
πολλοῦ δέονται, εἰ μέλλουσιν ἡδεῖαί τε καὶ ἐλευθέριαι 
ἔσεσθαι.’ καὶ ὁ θαυμασιώτατος δὲ Χρύσιππος τὴν 
ὀνομασίαν φησὶ λαβεῖν τὰ μύρα ἀπὸ τοῦ μετὰ πολλοῦ 
μόρου καὶ πόνου ματαίου γίνεσθαι. Λακεδαιμόνιοί τε 
ἐξελαύνουσι τῆς Σπάρτης τοὺς τὰ μύρα κατασκευάζον-
τας ὡς διαφθείροντας τοὔλαιον· καὶ τοὺς τὰ ἔρια δὲ 
βάπτοντας ὡς ἀφανίζοντας τὴν λευκότητα τῶν ἐρίων. 
Σόλων τε ὁ σοφὸς διὰ τῶν Νόμων κεκώλυκε τοὺς 
ἄνδρας μυροπωλεῖν. 
 ‘νῦν δὲ τῶν ἀνθρώπων οὐχ 
αἱ ὀσμαὶ μόνον, ὥς φησιν Κλέαρχος ἐν γʹ περὶ Βίων 
(FHG II 304), ἀλλὰ καὶ αἱ χροιαὶ τρυφερὸν ἔχουσαί 
τι συνεκθηλύνουσι τοὺς μεταχειριζομένους. ὑμεῖς δὲ 
οἴεσθε τὴν ἁβρότητα χωρὶς ἀρετῆς ἔχειν τι τρυφερόν; 
καίτοι Σαπφώ, γυνὴ μὲν πρὸς ἀλήθειαν οὖσα καὶ ποιή-
τρια, ὅμως ᾐδέσθη τὸ καλὸν τῆς ἁβρότητος ἀφελεῖν 
λέγουσα ὧδε (fr. 79 B4)· 
    ἐγὼ δὲ φίλημ' ἁβροσύναν, 
    καί μοι τὸ λαμπρὸν ἔρος ἀελίω καὶ τὸ καλὸν λέλογχε, 
φανερὸν ποιοῦσα πᾶσιν ὡς ἡ τοῦ ζῆν ἐπιθυμία τὸ λαμ-
πρὸν καὶ τὸ καλὸν εἶχεν αὐτῇ· ταῦτα δ' ἐστὶν οἰκεῖα 
τῆς ἀρετῆς. Παρράσιος δὲ ὁ ζωγράφος, καίπερ παρὰ 
μέλος ὑπὲρ τὴν ἑαυτοῦ τέχνην τρυφήσας καὶ τὸ λεγό-
μενον ἐλευθέριον ἐκ ῥαβδίων [ἔκ τινων ποτηρίων] ἑλκύ-
σας, λόγῳ γοῦν ἀντελάβετο τῆς ἀρετῆς, ἐπιγραψάμενος 
τοῖς ἐν Λίνδῳ πᾶσιν αὑτοῦ ἔργοις (fr. 1 B)· 
    ἁβροδίαιτος ἀνὴρ ἀρετήν τε σέβων τάδ' ἔγραψεν 
    Παρράσιος.  
ᾧ κομψός τις, ὡς ἐμοὶ δοκεῖ, ὑπεραλγήσας ῥυπαίνοντι 
τὸ τῆς ἀρετῆς ἁβρὸν καὶ καλόν, ἅτε φορτικῶς μετα-
καλεσαμένῳ εἰς τρυφὴν τὴν δοθεῖσαν ὑπὸ τῆς τύχης 
χορηγίαν, παρέγραψε τὸ ’ῥαβδοδίαιτος ἀνήρ.‘ ἀλλ' 
ὅμως διὰ τὸ τὴν ἀρετὴν φῆσαι τιμᾶν ἀνεκτέον.’ ταῦτα 
μὲν ὁ Κλέαρχος. Σοφοκλῆς δ' ὁ ποιητὴς ἐν Κρίσει 
τῷ δράματι (fr. 334 N) τὴν μὲν Ἀφροδίτην Ἡδονήν 
τινα οὖσαν δαίμονα μύρῳ τε ἀλειφομένην παράγει καὶ 
κατοπτριζομένην, τὴν δὲ Ἀθηνᾶν Φρόνησιν οὖσαν καὶ 
Νοῦν, ἔτι δ' Ἀρετὴν ἐλαίῳ χριομένην καὶ γυμναζο-
μένην.‘ 
 τούτοις ἀπαντήσας ὁ Μασσούριος ἔφη· 
’ὦ δαιμόνιε ἀνδρῶν, οὐκ οἶδας ὅτι αἱ ἐν τῷ ἐγκεφάλῳ 
ἡμῶν αἰσθήσεις ὀδμαῖς ἡδείαις παρηγοροῦνται προσέτι 
τε θεραπεύονται, καθὰ καὶ Ἄλεξίς φησιν ἐν Πονήρᾳ 
οὕτως (II 368 K)· 
      ὑγιείας μέρος 
    μέγιστον ὀσμὰς ἐγκεφάλῳ χρηστὰς ποιεῖν. 
καὶ ὁ ἀνδρειότατος δέ, προσέτι δὲ καὶ πολεμικὸς ποιη-
τὴς Ἀλκαῖος ἔφη (fr. 36 B)· 
    κὰδ δὲ χευάτω μύρον ἁδὺ καττῶ 
    στήθεος ἄμμι. 
καὶ ὁ σοφὸς δὲ Ἀνακρέων λέγει που (fr. 9)· 
      τί μὴν πέτεαι 
      συρίγγων κοιλώτερα 
      στήθεα χρισάμενος μύρῳ; 
τὰ στήθη παρακελευόμενος μυροῦν, ἐν οἷς ἐστιν ἡ 
καρδία, ὡς καὶ ταύτης δηλονότι παρηγορουμένης τοῖς  
εὐώδεσι. τοῦτο δ' ἔπρασσον οὐ μόνον τῆς εὐωδίας ἀπὸ 
τοῦ στήθους κατὰ φύσιν ἀναφερομένης ἐπὶ τὴν ὄσφρη-
ριν, ἀλλὰ καὶ διὰ τὸ νομίζειν ἐν τῇ καρδίᾳ τὴν ψυχὴν 
καθιδρῦσθαι, ὡς Πραξαγόρας καὶ Φυλότιμος οἱ 
ἰατροὶ παραδεδώκασιν. καὶ Ὅμηρος δέ φησιν (υ 17)· 
    στῆθος δὲ πλήξας κραδίην ἠνίπαπε μύθῳ. 
καί (υ 13)· 
      κραδίη δέ οἱ ἔνδον ὑλάκτει. 
καί (Η 216)· 
    Ἕκτορι δ' αὐτῷ θυμὸς ἐνὶ στήθεσσι πάτασσε. 
ὃ δὴ καὶ σημεῖον φέρουσι τοῦ τὸ κυριώτερον τῆς 
ψυχῆς ἐνταῦθα κεῖσθαι· κατὰ γὰρ τὰς ἐν τοῖς φόβοις 
γινομένας ἀγωνίας πάλλεσθαι τὴν καρδίαν ἐπιδηλότατα 
συμβαίνει. καὶ ὁ Ἀγαμέμνων δέ φησιν ὁ Ὁμηρικός 
(Κ 93)· 
    αἰνῶς γὰρ Δαναῶν πέρι δείδια, οὐδέ μοι ἦτορ 
    ἔμπεδον, ἀλλ' ἀλαλύκτημαι· κραδίη δέ μοι ἔξω 
    στηθέων ἐκθρώσκει, τρομέει δ' ὕπο φαίδιμα γυῖα. 
καὶ ὁ Σοφοκλῆς δὲ τὰς ἀπολελυμένας τοῦ φόβου 
πεποίηκε λεγούσας (fr. 699 N)· 
      θυμῷ δ' οὔ τις φαιδρὰ χορεύει 
      τάρβους θυγάτηρ. 
Ἀναξανδρίδης δὲ τὸν ἀγωνιῶντα παράγει λέγοντα 
(II 160 K)· 
      ὦ πονηρὰ καρδία, 
    ἐπιχαιρέκακον ὡς εἶ μόνον τοῦ σώματος· 
    ὀρχῇ γὰρ εὐθύς, ἄν 〈μ'〉 ἴδῃς δεδοικότα. 
Πλάτων δέ φησι (Tim. p. 70c) τὸν τῶν ὅλων δημιουρ-
γὸν καὶ τὴν τοῦ πλευμόνος αὐτῇ φύσιν περιθεῖναι,  
πρῶτον μὲν μαλακὴν καὶ ἄναιμον, εἶτα σήραγγας ἔχου-
σαν οἷον σπόγγου κατατετρημένας, ἵν' ἐν τῇ τῶν δει-
νῶν προσδοκίᾳ πολλάκις ἁλλομένη τὸν παλμὸν εἰς 
ὑπεῖκον καὶ μαλακὸν ποιῆται. ἀλλὰ μὴν καὶ τοὺς στε-
φάνους τοὺς περικειμένους τῷ στήθει ὑποθυμιάδας οἱ 
ποιηταὶ κεκλήκασιν ἀπὸ τῆς τῶν ἀνθῶν ἀναθυμιάσεως, 
οὐκ ἀπὸ τοῦ τὴν ψυχὴν θυμὸν καλεῖσθαι, ὥς τινες 
ἀξιοῦσιν. 
 τῷ δὲ τοῦ μύρου ὀνόματι πρῶτος Ἀρχί-
λοχος κέχρηται λέγων (fr. 31 B)· 
    οὐκ ἂν μύροισι γραῦς ἐοῦς' ἠλείφετο. 
καὶ ἀλλαχοῦ δ' ἔφη (fr. 30)· 
      ἐσμυρισμένας κόμας 
    καὶ στῆθος, ὡς ἂν καὶ γέρων ἠράσσατο. 
μύρρα γὰρ ἡ σμύρνα παρ' Αἰολεῦσιν, ἐπειδὴ τὰ πολλὰ 
τῶν μύρων διὰ σμύρνης ἐσκευάζετο καὶ ἥ γε στακτὴ 
καλουμένη διὰ μόνης ταύτης. ὁ δὲ Ὅμηρος τὴν μὲν 
χρῆσιν οἶδε τῶν μύρων, ἔλαιον δ' αὐτὰ καλεῖ μετ' ἐπι-
θέτου (Ψ 186)· 
      ῥοδόεντι δ' ἔχριεν ἐλαίῳ. 
καὶ ἀλλαχοῦ δὲ (Ξ 172) λέγει τι τεθυωμένον. καὶ ἡ 
Ἀφροδίτη δὲ παρ' αὐτῷ (Ψ 186) τὸν Ἕκτορος νεκρὸν 
ῥοδόεντι ἔχριεν ἐλαίῳ ἀμβροσίῳ. καὶ τοῦτο μὲν ἐξ 
ἀνθέων. περὶ δὲ τοῦ ἐκ τῶν ἀρωμάτων σκευαζομένου, 
ἃ δὴ θυώματα ἐκάλουν, ἐπὶ τῆς Ἥρας λέγει (Ξ 170)· 
    ἀμβροσίῃ μὲν πρῶτον ἀπὸ χροὸς ἱμερόεντος 
    λύματα πάντα κάθηρεν, ἀλείψατο δὲ χρόα λευκὸν 
    ἀμβροσίῳ ἑανῷ, τό ῥά οἱ τεθυωμένον ἦεν·  
    τοῦ καὶ κινυμένοιο Διὸς ποτὶ χαλκοβατὲς δῶ 
    ἔμπης ἐς γαῖάν τε καὶ οὐρανὸν ἵκετ' ἀυτμή. 
  γίνεται δὲ μύρα κάλλιστα κατὰ τόπους, ὡς Ἀπολ-
λώνιός φησιν ὁ Ἡροφίλειος ἐν τῷ περὶ Μύρων γρά-
φων οὕτως· ‘ἶρις μὲν ἐν Ἤλιδι χρηστοτάτη καὶ ἐν 
Κυζίκῳ· ῥόδινον δὲ κράτιστον ἐν Φασήλιδι, καὶ τὸ ἐκ 
Νέας δὲ πόλεως καὶ Καπύης· κρόκινον δ' ἐν Σόλοις 
τῆς Κιλικίας καὶ ἐν Ῥόδῳ· νάρδινον δὲ τὸ ἐν Τάρσῳ· 
οἰνάνθη δὲ ἡ Κυπρία καὶ Ἀδραμυττηνή· ἀμαράκινον 
Κῷον καὶ μήλινον. κύπρινον δὲ προκέκριται τὸ ἐν 
Αἰγύπτῳ, δευτερεῦον δ' ἐστὶ τὸ Κυπριακὸν καὶ τὸ ἐν 
Φοινίκῃ καὶ ταύτης τὸ ἀπὸ Σιδῶνος. τὸ δὲ παναθη-
ναικὸν λεγόμενον ἐν Ἀθήναις· τὸ δὲ μετώπιον καὶ 
Μενδήσιον κάλλιστα ἐν Αἰγύπτῳ σκευάζεται· σκευάζεται 
δὲ τὸ μετώπιον ἐξ ἐλαίου τοῦ ἀπὸ τῶν πικρῶν καρύων. 
οἱ δὲ χορηγοῦντες, φησί, καὶ ἡ ὕλη καὶ οἱ τεχνῖται 
τὸ χρηστότατον ποιοῦσι μύρον, ἀλλ' οὐχ οἱ τόποι. 
Ἔφεσός γέ τοι πρότερον, φησί, τοῖς μύροις διέφερεν 
καὶ μάλιστα [ἐν] τῷ μεγαλλείῳ, νῦν δὲ οὔ. ἤκμαζε δὲ 
καὶ τὰ ἐν Ἀλεξανδρείᾳ διὰ πλοῦτον καὶ διὰ τὴν Ἀρσι-
νόης καὶ Βερενίκης σπουδήν. ἐγίνετο δὲ καὶ ἐν Κυρήνῃ 
ῥόδινον χρηστότατον καθ' ὃν χρόνον ἔζη Βερενίκη ἡ 
μεγάλη. οἰνάνθινον δὲ ἐν Ἀδραμυττίῳ πάλαι μὲν 
μέτριον, ὕστερον δὲ πρῶτον διὰ Στρατονίκην τὴν  
Εὐμένους. ἡ δὲ Συρία τὸ παλαιὸν χρηστὰ πάντα παρεί-
χετο, μάλιστα δὲ τὸ τήλινον, νῦν δὲ οὔ. ἐν δὲ Περ-
γάμῳ πρότερον μὲν ἐξόχως, νῦν δὲ οὔ, μυρεψοῦ τινος 
ἐκπονήσαντος τὸ παρ' οὐδενί πω γεγονὸς ἐσκευάζετο 
λιβανώτινον μύρον. μύρον δὲ χρηστὸν μύρῳ εὐτελεῖ 
ἐπιχεόμενον ἐπιπολῆς μένει· μέλι δὲ χρηστὸν χείρονι 
ἐπιχεόμενον εἰς τὸ κάτω βιάζεται· λαμβάνει γὰρ αὑτοῦ 
καθύπερθεν τὸ ἧττον.’ 
  τοῦ δὲ Αἰγυπτίου μύρου μνημονεύων Ἀχαιὸς 
ἐν Ἄθλοις φησιν (fr. 5 N)· 
    ἰσάργυρόν τ' εἰς χεῖρα Κυπρίου λίθου 
    δώσουσι κόσμον χριμάτων τ' Αἰγυπτίων ... 
μήποτε, φησὶν ὁ Δίδυμος (p. 305 Schm), τὴν καλουμένην 
στακτὴν λέγει, διὰ τὴν σμύρναν ἣν εἰς Αἴγυπτον κατ-
αγομένην κομίζεσθαι πρὸς τοὺς Ἕλληνας. Ἱκέσιος δ' 
ἐν βʹ περὶ Ὕλης ‘τῶν μύρων, φησίν, ἃ μέν ἐστιν χρί-
ματα, ἃ δ' ἀλείμματα. καὶ ῥόδινον μὲν πρὸς πότον 
ἐπιτήδειον, ἔτι δὲ μύρσινον, μήλινον· τοῦτο δ' ἐστὶν 
καὶ εὐστόμαχον καὶ ληθαργικοῖς χρήσιμον. τὸ δ' οἰνάν-
θινον εὐστόμαχον ὂν καὶ τὴν διάνοιαν ἀπαραπόδιστον 
φυλάσσει. καὶ τὸ σαμψούχινον δὲ καὶ ἑρπύλλινον ἐπι-
τήδεια πρὸς πότον καὶ κρόκινον τὸ χωρὶς σμύρνης 
πολλῆς. καὶ ἡ στακτὴ δὲ ἐπιτήδειος πρὸς πότον, ἔτι 
δὲ νάρδος. τὸ δὲ τήλινον καὶ γλυκύ ἐστι καὶ ἁπαλόν. 
τὸ δὲ λευκόινον καὶ εὐῶδες καὶ σφόδρα πεπτικόν.’ 
Θεόφραστος δὲ ἐν τῷ περὶ Ὀδμῶν (6, 27) συντίθε-
σθαί φησι μύρα ἀπ' ἀνθέων μὲν ῥόδινον καὶ λευκόι- 
νον καὶ σούσινον (καὶ γὰρ τοῦτο ἐκ τῶν κρίνων), ἔτι 
δὲ τὸ σισύμβρινον καὶ ἑρπύλλινον, ἔτι δὲ κύπρινον 
καὶ κρόκινον· βέλτιστον δ' ἐν Αἰγίνῃ καὶ Κιλικίᾳ. ἀπὸ 
δὲ φύλλων τὸ μύρρινον καὶ τὸ οἰνάνθινον· αὕτη δ' 
ἐν Κύπρῳ φύεται ὀρεινὴ καὶ πολύοσμος· 〈ἀπὸ δὲ τῆς〉 
ἐν [δὲ] Ἑλλάδι οὐ γίνεται διὰ τὸ ἄοσμον. ἀπὸ δὲ 
ῥιζῶν τό τ' ἴρινον, καὶ τὸ νάρδινον, καὶ τὸ ἀμαράκι-
νον ἐκ τοῦ κόστου.‘ 
  ὅτι δὲ διὰ σπουδῆς ἦν τοῖς παλαιοτέροις ἡ τῶν 
μύρων χρῆσις δῆλον ἐκ τοῦ καὶ ἐπίστασθαι ποῖόν τι 
ἑκάστῳ τῶν μελῶν ἡμῶν ἐστιν ἐπιτήδειον. Ἀντιφά-
νης γοῦν ἐν Θορικίοις ἢ Διορύττοντί φησιν (II 53 K)· 
    λοῦται δ' ἀληθῶς· ἀλλὰ τί; 
    {Β.} ἐκ χρυσοκολλήτου δὲ κάλπιδος μύρῳ 
    Αἰγυπτίῳ μὲν τοὺς πόδας καὶ τὰ σκέλη, 
    φοινικίνῳ δὲ τὰς γνάθους καὶ τιτθία, 
    σισυμβρίνῳ δὲ τὸν ἕτερον βραχίονα, 
    ἀμαρακίνῳ δὲ τὰς ὀφρῦς καὶ τὴν κόμην, 
    ἑρπυλλίνῳ δὲ τὸ γόνυ καὶ τὸν αὐχένα ... 
καὶ Κηφισόδωρος ἐν Τροφωνίῳ (I 800 K)· 
    ἔπειτ' ἀλείφεσθαι πρίω τὸ σῶμά μοι 
    μύρον ἴρινον καὶ ῥόδινον, ἄγαμαι, Ξανθία· 
    καὶ τοῖς ποσὶν χωρὶς πρίω μοι βάκχαριν. 
    {Β.} ὦ λακκόπρωκτε, βάκχαριν τοῖς σοῖς ποσὶν 
    ἐγὼ πρίωμαι; λαικάσομἄρα βάκχαριν;  
Ἀναξανδρίδης Πρωτεσιλάῳ (II 151 K)· 
    μύρον τε παρὰ Πέρωνος, οὗπερ ἀπέδοτο 
    ἐχθὲς Μελανώπῳ, πολυτελοῦς Αἰγυπτίου, 
    ᾧ νῦν ἀλείφει τοὺς πόδας Καλλιστράτου. 
μνημονεύει τοῦ μυροπώλου τούτου τοῦ Πέρωνος καὶ 
Θεόπομπος ἐν Ἀδμήτῳ καὶ Ἡδυχάρει (I 733. 737 K). 
Ἀντιφάνης δ' ἐν Ἀντείᾳ (II 24)· 
    πρὸς τῷ μυροπώλῃ γευόμενον κατελίμπανον 
    αὐτὸν περὶ μύρον ..... μέλλει τε συνθείς σοι φέρειν 
    τὰ κινναμώμινα ταῦτα καὶ τὰ νάρδινα. 
  παρὰ πολλοῖς δὲ τῶν κωμῳδιοποιῶν ὀνομάζεταί 
τι μύρον ΒΑΚΚΑΡΙΣ· οὗ μνημονεύει καὶ Ἱππῶναξ διὰ 
τούτων (fr. 41 B)· 
      βακκάρι δὲ τὰς ῥῖνας 
    ἤλειφον· ἐσθ' οἵη περ κρόκος. 
Ἀχαιὸς δ' ἐν Αἴθωνι σατυρικῷ (fr. 10 N)· 
      βακκάρει χρισθέντα καὶ ψυκτηρίοις 
      πτεροῖς ἀναστήσαντα προσθίαν τρίχα. 
Ἴων Ὀμφάλῃ (fr. 24 N)· 
      βακκάρεις δὲ καὶ μύρα 
      καὶ Σαρδιανὸν κόσμον εἰδέναι χροὸς 
      ἄμεινον ἢ τὸν Πέλοπος ἐν νήσῳ τρόπον. 
ἐν τούτοις Σαρδιανὸν κόσμον εἴρηκε τὸ μύρον, ἐπεὶ 
διαβόητοι ἐπὶ ἡδυπαθείᾳ οἱ Λυδοί· καὶ τὸ παρὰ Ἀνα-
κρέοντι (fr. 155 B4) ’λυδοπαθὴς‘ ἀκούουσιν ἀντὶ τοῦ 
ἡδυπαθής. μνημονεύει τῆς βακκάριδος καὶ Σοφοκλῆς 
(fr. 929 N). Μάγνης δ' ἐν Λυδοῖς (I 8 K)·  
    λούσαντα χρὴ καὶ βακκάριδι κεχριμένον. 
καὶ μήποτε οὔκ ἐστι μύρον ἡ βάκκαρις. Αἰσχύλος 
γὰρ ἐν Ἀμυμώνῃ ἀντιδιαστέλλων φησίν (fr. 14 N)· 
    κἄγωγε τὰς σὰς βακκάρεις τε καὶ μύρα. 
καὶ Σιμωνίδης (fr. 16 B)· 
    κἠλειφόμην μύροισι καὶ θυώμασι 
    καὶ βακκάρι. 
Ἀριστοφάνης δ' ἐν Θεσμοφοριαζούσαις (I 474 K)· 
    ὦ Ζεῦ πολυτίμηθ', οἷον ἔπνευσεν ὁ μιαρὸς 
    φάσκωλος εὐθὺς λυόμενός μοι τοῦ μύρου 
    καὶ βακκάριδος. 
  ΒΡΕΝΘΕΙΟΥ δὲ μύρου μνημονεύει Φερεκράτης 
ἐν Λήροις οὕτως (ib. 173)· 
    ἔστην δὲ κἀκέλευον ’ἐγχέασθε νῷν 
    βρένθειον, ἵνα τοῖς εἰσιοῦσιν ἐγχέῃ.‘ 
ΒΑΣΙΛΕΙΟΥ δὲ μύρου μνημονεύει Κράτης ἐν Γείτοσιν 
λέγων οὕτως (ib. 131)· 
    γλυκύτατον δ' ὦζε βασιλείου μύρου. 
Σαπφὼ δ' ὁμοῦ μέμνηται τοῦ τε βασιλείου καὶ τοῦ 
βρενθείου, λέγουσα οὕτως (fr. 49)· 
      βρενθείω βασιληίω. 
ΨΑΓΔΗΣ Ἀριστοφάνης ἐν Δαιταλεῦσιν (I 443 K)· 
    φέρ' ἴδω, τί σοι δῶ τῶν μύρων· ψάγδαν φιλεῖς; 
Εὔπολις δ' ἐν Μαρικᾷ (ib. 312)· 
      ψάγδαν ἐρυγγάνοντα. 
Εὔβουλος δ' ἐν Στεφανοπώλισιν (II 199 K)· 
      Αἰγυπτίῳ ψάγδανι τρὶς λελουμένη.  
Πολέμων δ' ἐν τοῖς πρὸς Ἀδαῖον (fr. 64 Pr) παρὰ 
Ἠλείοις φησὶ μύρον τι ΠΛΑΓΓΟΝΙΟΝ καλεῖσθαι, εὑρε-
θὲν ὑπό τινος Πλαγγόνος. ὁμοίως ἱστορεῖ καὶ Σωσί-
βιος ἐν Ὁμοιότησιν (FHG II 630). ὡς καὶ τὸ ΜΕΓΑΛ-
ΛΕΙΟΝ· ὠνομάσθη γὰρ καὶ τοῦτο ἀπὸ Μεγάλλου τοῦ 
Σικελιώτου· οἳ δ' Ἀθηναῖόν φασιν εἶναι τὸν Μέγαλ-
λον. μνημονεύει δ' αὐτοῦ Ἀριστοφάνης ἐν Τελμησ-
σεῦσι (I 527 K) καὶ Φερεκράτης ἐν Πετάλῃ (ib. 186), 
Στράττις δ' ἐν Μηδείᾳ οὕτως (ib. 720)· 
      καὶ λέγ', ὅτι φέρεις αὐτῇ μύρον 
    τοιοῦτον οἷον οὐ Μέγαλλος πώποτε 
    ἥψησεν οὐδὲ Δεινίας ᾁγύπτιος 
    οὔτ' εἶδεν οὔτ' ἐκτήσατο. 
τοῦ μεγαλλείου δὲ μύρου μνημονεύει καὶ Ἄμφις ἐν 
Ὀδυσσεῖ διὰ τούτων (II 243 K)· 
    ἐρίοισι τοὺς τοίχους κύκλῳ Μιλησίοις, 
    ἔπειτ' ἀλείφειν τῷ μεγαλλείῳ μύρῳ 
    καὶ τὴν βασιλικὴν θυμιᾶτε μίνδακα. 
    {Β.} ἀκήκοας σύ, δέσποτ', ἤδη πώποτε 
    τὸ θυμίαμα τοῦτο; 
Ἀναξανδρίδης Τηρεῖ (ib. 156)· 
    ἀλλ' οἷα νύμφη βασιλὶς ὠνομασμένη 
    μύροις μεγαλλείοις 〈τὸ〉 σῶμ' ἀλείφεται. 
ΝΑΡΔΙΝΟΥ δὲ μύρου μέμνηται Μένανδρος ἐν Κεκρυ-
φάλῳ οὕτως (III 78 K)· 
    ἡδὺ τὸ μύρον, παιδίον. {Β.} ἡδύ· πῶς γὰρ οὔ; 
    νάρδινον.  
  τὸ δὲ χρίσασθαι τῷ τοιούτῳ ἀλείμματι μυρί-
σασθαι εἴρηκεν Ἀλκαῖος ἐν Παλαίστραις διὰ τούτων 
(I 761 K)· 
    μυρίσασά 〈μ'〉 ἐγκατέκλεισεν ἀνθ' αὑτῆς λάθρᾳ. 
μυρώμασιν μέντοι, οὐ μυρίσμασιν ἔλεγεν Ἀριστοφά-
νης ἐν Ἐκκλησιαζούσαις (1117)· 
    ἥτις μεμύρισμαι τὴν κεφαλὴν μυρώμασιν. 
(τῆς δὲ λεγομένης σάγδας—μύρον δ' ἐστὶ καὶ τοῦτο— 
Ἐπίλυκος ἐν Κωραλίσκῳ (I 803 K)· 
      βάκκαρίς τε καὶ σάγδας ὁμοῦ. 
καὶ Ἀριστοφάνης ἐν Δαιταλεῦσιν καὶ ἐν Μαρικᾷ 
Εὔπολις ’σάγδαν ἐρυγγάνοντα‘ λέγων (v. supra p. 690 e). 
ὅπερ ὁ Θυατειρηνὸς Νίκανδρος ἐπὶ τοῦ ἄγαν χλι-
δῶντος εἰρῆσθαι ἀκούει, Θεόδωρος δὲ θυμίαμά τί 
φησιν αὐτὸ εἶναι.) 
  παμπόλλου δ' ἐπιπράσκετο Ἀθήνησιν ἡ τοῦ 
μύρου κοτύλη, καὶ ὡς μὲν Ἵππαρχός φησιν ἐν Παν-
νυχίδι (III 274 K), εʹ μνῶν, ὡς δὲ Μένανδρος ἐν Μι-
σογύνῃ (ib. 97), ιʹ. Ἀντιφάνης δ' ἐν Φρεαρρίῳ στα-
κτῆς τοῦ μύρου μνημονεύων φησίν (II 110 K)· 
    στακτὴ δυοῖν μναῖν οὐκ ἀρέσκει μ' οὐδαμῶς. 
οὐ μόνον δὲ τὸ τῶν Σαρδιανῶν γένος φιλόμυρον ἦν, 
ὡς Ἄλεξίς φησιν ἐν Ἐκπωματοποιῷ (ib. 320)· 
    ἀεὶ φιλόμυρον πᾶν τὸ Σάρδεων γένος, 
ἀλλὰ καὶ αὐτοὶ οἱ Ἀθηναῖοι οἱ πάντων τῶν καλλίστων 
εἰσηγηταὶ τῷ τῶν ἀνθρώπων βίῳ γενόμενοι, παρ' οἷς  
ἀνυπερβλήτου τιμῆς, ὡς προείρηται, τῶν μύρων ὑπαρ-
χούσης οὐκ ἀπείχοντο τῆς χρήσεως, ὥσπερ οὐδὲ ἡμεῖς 
νῦν οὕτω πολυτίμων τῶν καλλίστων ὑπαρχόντων, ὡς 
λῆρον εἶναι τὰ ἐν τῷ Εἰσοικιζομένῳ Ἀλέξιδος ταυτί 
(ib. 318)· 
    οὐ γὰρ ἐμυρίζετ' ἐξ ἀλαβάστου, πρᾶγμά τι 
    γινόμενον ἀεί, κρονικόν, ἀλλὰ τέτταρας 
    περιστερὰς ἀφῆκεν ἀποβεβαμμένας 
    εἰς οὐχὶ ταὐτόν, μὰ Δία, τὴν αὐτὴν μύρον, 
    ἰδίῳ δ' ἑκάστην. πετόμεναι δ' αὗται κύκλῳ 
    ἔρραινον ἡμῶν θαἰμάτια καὶ στρώματα. 
    μή μοι φθονήσητ', ἄνδρες Ἑλλήνων ἄκροι· (Eur. fr. 703) 
    ἠλειφόμην ὑόμενος ἰρίνῳ μύρῳ. 
  πρὸς θεῶν, φίλοι, ποία ἡδονή, μᾶλλον δ' ὑοσαλα-
κωνία θαἰμάτια μολύνεσθαι, ἐξὸν ταῖς χερσίν, ὥσπερ 
ἡμεῖς νῦν ποιοῦμεν, ἀρυσαμένους ἀλείφεσθαι πᾶν τὸ 
σῶμα καὶ μάλιστα τὴν κεφαλήν. φησὶν γὰρ ὁ Φιλω-
νίδης ἐν τῷ περὶ Μύρων καὶ Στεφάνων τὴν ἀφορμὴν 
τοῦ τὴν κεφαλὴν ἐν τοῖς πότοις λιπαίνειν ἐντεῦθεν 
γενέσθαι· τοῖς αὐχμῶσι γὰρ τὰς κεφαλὰς εἰς τὸ μετέω-
ρον ἕλκεσθαι τὸ λαμβανόμενον· καὶ διὰ τοῦτο τῶν 
πυρετῶν διακαιόντων τὰ σώματα τέγγουσι τὴν κεφαλὴν 
ἐπιβρέγμασιν, ἵνα μὴ πρὸς τὸ ξηρόν, ταύτῃ δὲ καὶ 
πολύκενον, ὁρμὴν τὰ παρακείμενα λαμβάνῃ. τοῦτο δὴ 
λογισάμενοι καὶ ἐπὶ τῶν πότων τὴν εἰς τὸ μετέωρον  
τῶν οἴνων φορὰν ὑποπτεύσαντες ἐπεσπάσθησαν κεφαλὴν 
λιπαίνειν, ὡς ἐλάσσονος 〈τῆς〉 βίας γενησομένης, εἰ ταύ-
την προτέγξαιεν. προστιθεὶς δ' ὁ βίος ἀεὶ τοῖς χρειώ-
δεσιν καὶ τῶν εἰς ἀπόλαυσιν καὶ τρυφὴν ἀγόντων ἐπὶ 
τὴν τῶν μύρων χρῆσιν ὥρμησεν. χρηστέον οὖν, ὦ 
Κύνουλκε Θεόδωρε, μύροις παρὰ πότον τοῖς ἐλάχιστα 
καροῦν δυναμένοις, τοῖς στύφουσιν δὲ καὶ ψύχουσιν 
ἐπ' ὀλίγον. ζητεῖ δ' ὁ πολυμαθέστατος Ἀριστοτέλης 
ἐν τοῖς Φυσικοῖς Προβλήμασι (fr. 218 R) ’διὰ τί οἱ μυρι-
ζόμενοι πολιώτεροι; ἢ ὅτι τὸ μύρον διὰ τὰ ἀρώματα 
ξηραντικόν ἐστι, διὸ καὶ αὐχμηροὶ οἱ μυριζόμενοι· ὁ 
δὲ αὐχμὸς πολιωτέρους ποιεῖ. εἴτε γὰρ αὔανσις τριχὸς 
ἡ πολιὰ εἴτ' ἔνδεια θερμοῦ, ἡ ξηρότης μαραίνει. διὸ 
καὶ τὰ πιλία θᾶττον ποιεῖ πολιούς· ἐκπίνεται γὰρ ἡ 
οἰκεία τῆς τριχὸς ὑγρότης.‘ 
 ἥδιστον δέ, ἄνδρες 
φίλοι, ἀναγινώσκων τὴν ὀγδόην καὶ εἰκοστὴν τῶν 
Ποσειδωνίου Ἱστοριῶν περὶ μύρων τι λεγόμενον 
ἐτήρησα, οὐκ ἀλλότριον ἡμῶν τοῦ συμποσίου. φησὶ 
γὰρ ὁ φιλόσοφος (FHG III 263)· ’ἐν Συρίᾳ ἐν τοῖς βασι-
λικοῖς συμποσίοις ὅταν τοῖς εὐωχουμένοις δοθῶσιν οἱ 
στέφανοι, εἰσίασίν τινες μύρων Βαβυλωνίων ἔχοντες 
ἀσκίδια καὶ πόρρωθεν ἐκ τούτων περιπορευόμενοι τοὺς 
μὲν στεφάνους τῶν κατακειμένων δροσίζουσι τοῖς 
μύροις, ἄλλο μηδὲν ἔξωθεν παραραίνοντες.‘ ἐπεὶ δ' 
ἐνταῦθα τοῦ λόγου ἐσμέν, ’συμβαλοῦμαί τι μέλος ὑμῖν 
εἰς ἔρωτα‘ κατὰ τὸν Κυθήριον ποιητήν (Philox. fr. 6 B), 
ὅτι Ἰανὸς ὁ παρ' ἡμῖν θεός, ὃν καὶ πατέρα προσαγο- 
ρεύομεν, πρῶτος εὗρεν στέφανον. ἱστορεῖ δὲ τοῦτο Δρά-
κων ὁ Κερκυραῖος ἐν τῷ περὶ Λίθων γράφων οὕτως 
(FHG IV 402)· ’Ἰανὸν δὲ λόγος ἔχει διπρόσωπον γεγονέ-
ναι, τὸ μὲν ὀπίσω τὸ δ' ἔμπροσθεν ἔχοντα πρόσωπον. 
ἀπὸ τούτου καὶ τὸν Ἰανὸν ποταμὸν καὶ τὸ ὄρος Ἰανὸν 
ὀνομάζεσθαι, κατοικήσαντος αὐτοῦ ἐπὶ τοῦ ὄρους. τοῦ-
τον δὲ καὶ στέφανον πρῶτον εὑρεῖν καὶ σχεδίας καὶ 
πλοῖα καὶ νόμισμα χαλκοῦν πρῶτον χαράξαι. διὸ καὶ 
τῶν κατὰ τὴν Ἑλλάδα πολλὰς πόλεις καὶ τῶν κατὰ 
τὴν Ἰταλίαν καὶ Σικελίαν ἐπὶ τοῦ νομίσματος ἐγχα-
ράττειν πρόσωπον δικέφαλον καὶ ἐκ θατέρου μέρους 
ἢ σχεδίαν ἢ στέφανον ἢ πλοῖον. τοῦτον δὲ τὴν ἀδελ-
φὴν γήμαντα Καμήσην υἱὸν μὲν Αἴθηκα, θυγατέρα 
δὲ Ὀλιστήνην γεννῆσαι. καὶ αὐτὸν ὡς μειζόνων ὀρε-
γόμενον πραγμάτων εἰς τὴν Ἰταλίαν διαπλεῦσαι καὶ 
οἰκῆσαι τὸ πλησίον Ῥώμης ὄρος κείμενον τὸ ἀπ' αὐτοῦ 
Ἰανοῦκλον ὀνομαζόμενον.‘ 
  τοσαῦτα καὶ περὶ μύρων ἐλέχθη. καὶ μετὰ 
ταῦτα πλείστων τῶν μὲν Ἀγαθοῦ Δαίμονος αἰτούντων 
ποτήριον, τῶν δὲ Διὸς Σωτῆρος, ἄλλων δὲ Ὑγείας καὶ 
ἑτέρων ἑτέρου ἐπιλεγόντων, τοὺς τούτων τῶν κράσεων 
μεμνημένους τῶν ποιητῶν ἔδοξεν παρατίθεσθαι, ὧν 
καὶ αὐτῶν μνησθήσομαι. Ἀντιφάνης μὲν γὰρ ἐν 
Ἀγροικίσιν ἔφη (II 14 K)· 
    Ἁρμόδιος ἐπεκαλεῖτο, παιὰν ᾔδετο, 
    μεγάλην Διὸς Σωτῆρος ἄκατον ἦρέ τις.  
Ἄλεξις δ' ἐν Τοκιστῇ ἢ Καταψευδομένῳ (ib. 382)· 
      ἀλλ' ἔγχεον 
    αὐτῷ Διός γε τήνδε Σωτῆρος, θεῶν 
    θνητοῖς ἁπάντων χρησιμωτάτου πολύ. 
    {Β.} ὁ Ζεὺς ὁ σωτήρ, ἂν ἐγὼ διαρραγῶ, 
    οὐδέν μ' ὀνήσει. {Α.} πῖθι θαρρῶν. 
Νικόστρατος Πανδρόσῳ (ib. 224)· 
      κἀγώ, φιλτάτη· 
    μετανιπτρίδ' αὐτῷ τῆς Ὑγιείας ἔγχεον. 
    {Β.} λαβὲ τῆς Ὑγιείας δὴ σύ. {Α.} φέρε, τύχἀγαθῇ. 
    τύχη τὰ θνητῶν πράγμαθ', 〈ἡ〉 πρόνοια δὲ 
    τυφλόν τι κἀσύντακτόν ἐστιν, ὦ πάτερ. 
ἐν δὲ τῷ αὐτῷ δράματι καὶ τῆς τοῦ Ἀγαθοῦ Δαίμονος 
κράσεως μνημονεύει, ἧς καὶ σχεδὸν πάντες οἱ τῆς 
ἀρχαίας κωμῳδίας ποιηταί. ἀλλ' ὅ γε Νικόστρατος 
οὕτως φησίν (ib.)· 
    ἄλλ' ἐγχέασα θᾶττον Ἀγαθοῦ Δαίμονος 
    ἀπενεγκάτω μοι τὴν τράπεζαν ἐκποδών. 
    ἱκανῶς κεχόρτασμαι γάρ. Ἀγαθοῦ Δαίμονος 
    δέχομαι. λαβοῦς' ἀπένεγκε ταύτην ἐκποδών. 
Ξέναρχος ἐν Διδύμοις (ib. 468)· 
    ὡς ὑπό τι νυστάζειν γε καὐτὸς ἄρχομαι· 
    ἡ τἀγαθοῦ 〈γὰρ〉 Δαίμονος συνέσεισέ με 
    ἄκρατος ἐκποθεῖσα φιάλη παντελῶς. 
    ἡ τοῦ δὲ Σωτῆρος Διὸς τάχιστά γε 
    ἀπώλεσε ναύτην καὶ κατεπόντωσέν μ', ὁρᾷς.  
Ἔριφος Μελιβοίᾳ (ib. 430)· 
    ἐκπεπήδηκας πρὶν Ἀγαθοῦ πρῶτον Δαίμονος λαβεῖν, 
    πρὶν Διὸς σωτῆρος. 
  Θεόφραστος δ' ἐν τῷ περὶ Μέθης (fr. 123 W) 
’τὸν ἄκρατον, φησίν, οἶνον τὸν ἐπὶ τῷ δείπνῳ διδόμε-
νον, ὃν δὴ λέγουσιν Ἀγαθοῦ Δαίμονος εἶναι πρόποσιν, 
ὀλίγον τε προσφέρουσιν, ὥσπερ ἀναμιμνήσκοντες μόνον 
τῇ γεύσει τὴν ἰσχὺν αὐτοῦ καὶ τὴν τοῦ θεοῦ δωρεάν, καὶ 
μετὰ τὴν πλήρωσιν διδόασιν, ὅπως ἐλάχιστον ᾖ τὸ 
πινόμενον· καὶ τρίτον προσκυνήσαντες λαμβάνουσιν 
ἀπὸ τῆς τραπέζης, [καὶ] ὥσπερ ἱκετείαν τινὰ ποιού-
μενοι τοῦ θεοῦ μηθὲν ἀσχημονεῖν μηδ' ἔχειν ἰσχυρὰν 
ἐπιθυμίαν τοῦ πότου τούτου καὶ λαμβάνειν ἐξ αὐτοῦ 
τὰ καλὰ καὶ χρήσιμα.‘ Φιλόχορος δ' ἐν δευτέρῳ 
Ἀτθίδος (FHG I 387) ’καὶ θέσμιον, φησίν, ἐτέθη τότε 
προσφέρεσθαι μετὰ τὰ σιτία πᾶσιν ἀκράτου μὲν ὅσον 
γεῦμα καὶ δεῖγμα τῆς δυνάμεως τοῦ ἀγαθοῦ θεοῦ, 
τὸν δὲ λοιπὸν ἤδη κεκραμένον. δι' ὃ καὶ τροφοὺς τοῦ 
Διονύσου τὰς Νύμφας ὀνομασθῆναι.‘ ὅτι δὲ δοθείσης 
τῆς τοῦ Ἀγαθοῦ Δαίμονος κράσεως ἔθος ἦν βαστάζε-
σθαι τὰς τραπέζας ἔδειξεν διὰ τῆς αὑτοῦ ἀσεβείας ὁ 
Σικελιώτης Διονύσιος. τῷ γὰρ Ἀσκληπιῷ ἐν ταῖς Συρα-
κούσαις ἀνακειμένης τραπέζης χρυσῆς προπιὼν αὐτῷ 
ἄκρατον Ἀγαθοῦ Δαίμονος ἐκέλευσεν βασταχθῆναι τὴν 
τράπεζαν. παρὰ δὲ τοῖς Ἐμεσηνοῖς θύοντες τῷ Ἡλίῳ,  
ὥς φησι Φύλαρχος ἐν τῇ ιβʹ τῶν Ἱστοριῶν (ib. 340), 
μέλι σπένδουσιν, οἶνον οὐ φέροντες τοῖς βωμοῖς, δεῖν 
λέγοντες τὸν τὰ ὅλα συνέχοντα καὶ διακρατοῦντα θεὸν 
καὶ ἀεὶ περιπολεύοντα τὸν κόσμον ἀλλότριον εἶναι 
μέθης.’ 
  ἐμέμνηντο δ' οἱ πολλοὶ καὶ τῶν Ἀττικῶν ἐκεί-
νων σκολίων· ἅπερ καὶ αὐτὰ ἄξιόν ἐστί σοι ἀπομνη-
μονεῦσαι διά τε τὴν ἀρχαιότητα καὶ ἀφέλειαν τῶν 
ποιησάντων, [καὶ τῶν] ἐπαινουμένων ἐπὶ τῇ ἰδέᾳ ταύτῃ 
τῆς ποιητικῆς Ἀλκαίου τε καὶ Ἀνακρέοντος, ὡς Ἀρι-
στοφάνης παρίστησιν ἐν Δαιταλεῦσιν λέγων οὕτως 
(I 449 K)· 
    ᾆσον δή μοι σκόλιόν τι λαβὼν Ἀλκαίου κἀνακρέοντος. 
καὶ Πράξιλλα δ' ἡ Σικυωνία ἐθαυμάζετο ἐπὶ τῇ τῶν 
σκολίων ποιήσει. σκόλια δὲ καλοῦνται οὐ κατὰ τὸν τῆς 
μελοποιίας τρόπον ὅτι σκολιὸς ἦν—λέγουσιν γὰρ τὰ ἐν 
ταῖς ἀνειμέναις εἶναι σκολιά—ἀλλὰ τριῶν γενῶν ὄντων, 
ὥς φησιν Ἀρτέμων ὁ Κασανδρεὺς ἐν δευτέρῳ Βι-
βλίων Χρήσεως (FHG IV 342), ἐν οἷς τὰ περὶ τὰς συνου-
σίας ἦν ᾀδόμενα, ὧν τὸ μὲν πρῶτον ἦν ὃ δὴ πάντας 
ᾄδειν νόμος ἦν, τὸ δὲ δεύτερον ὃ δὴ πάντες μὲν ᾖδον, 
οὐ μὴν ἀλλά γε κατά τινα περίοδον ἐξ ὑποδοχῆς, 〈τὸ〉 
τρίτον δὲ καὶ τὴν ἐπὶ πᾶσι τάξιν ἔχον, οὗ μετεῖχον 
οὐκέτι πάντες, ἀλλ' οἱ συνετοὶ δοκοῦντες εἶναι μόνοι, 
καὶ κατὰ τόπον τινὰ εἰ τύχοιεν ὄντες· διόπερ ὡς ἀτα- 
ξίαν τινὰ μόνον παρὰ τἄλλα ἔχον τὸ μήθ' ἅμα μήθ' 
ἑξῆς γινόμενον [ἀλλ' ὅπου ἔτυχεν εἶναι] σκόλιον ἐκλήθη. 
τὸ δὲ τοιοῦτον ᾔδετο ὁπότε τὰ κοινὰ καὶ πᾶσιν ἀναγ-
καῖα τέλος λάβοι· ἐνταῦθα γὰρ ἤδη τῶν σοφῶν ἕκαστον 
ᾠδήν τινα καλὴν εἰς μέσον ἠξίουν προφέρειν. καλὴν 
δὲ ταύτην ἐνόμιζον τὴν παραίνεσίν τέ τινα καὶ γνώμην 
ἔχειν δοκοῦσαν χρησίμην [τε] εἰς τὸν βίον.‘ 
 τῶν 
οὖν δειπνοσοφιστῶν ὃ μέν τις ἔλεγε τῶν σκολίων τόδε, 
ὃ δέ τις τόδε· πάντα δ' ἦν τὰ λεχθέντα ταῦτα· 
    αʹ (2 B4) 
    Παλλὰς Τριτογένει', ἄνασς' Ἀθηνᾶ, 
    ὄρθου τήνδε πόλιν τε καὶ πολίτας, 
    ἄτερ ἀλγέων [τε] καὶ στάσεων 
    καὶ θανάτων ἀώρων σύ τε καὶ πατήρ. 
    βʹ (3 B) 
    Πλούτου μητέρ' Ὀλυμπίαν ἀείδω 
    Δήμητρα στεφανηφόροις ἐν ὥραις, 
    σέ τε, παῖ Διός, Φερσεφόνη· 
    χαίρετον, εὖ δὲ τάνδ' ἀμφέπετον πόλιν. 
    γʹ (4 B) 
    ἐν Δήλῳ ποτ' ἔτικτε τέκνα Λατώ, 
    Φοῖβον χρυσοκόμαν, ἄνακτ' Ἀπόλλω, 
    ἐλαφηβόλον τ' ἀγροτέραν 
    Ἄρτεμιν, ἃ γυναικῶν μέγ' ἔχει κράτος.  
    δʹ (5 B) 
    ὦ Πάν, Ἀρκαδίας μέδων κλεεννᾶς, 
    ὀρχηστὰ Βρομίαις ὀπαδὲ Νύμφαις, 
    γελάσειας, ὦ Πάν, ἐπ' ἐμαῖς 
    εὔφροσι ταῖσδ' ἀοιδαῖς κεχαρημένος. 
    εʹ (6 B) 
    ἐνικήσαμεν ὡς ἐβουλόμεσθα, 
    καὶ νίκην ἔδοσαν θεοὶ φέροντες 
    παρὰ Πανδρόσου .... [ὡς φίλην Ἀθηνᾶν.] 
    Ϛʹ (7 B) 
    εἶθ' ἐξῆν ὁποῖός τις ἦν ἕκαστος 
    τὸ στῆθος διελόντ', ἔπειτα τὸν νοῦν 
    ἐσιδόντα, κλείσαντα πάλιν, 
    ἄνδρα φίλον νομίζειν ἀδόλῳ φρενί. 
    ζʹ (8 B) 
    ὑγιαίνειν μὲν ἄριστον ἀνδρὶ θνητῷ, 
    δεύτερον δὲ καλὸν φυὰν γενέσθαι, 
    τὸ τρίτον δὲ πλουτεῖν ἀδόλως, 
    καὶ τὸ τέταρτον ἡβᾶν μετὰ τῶν φίλων. 
ᾀσθέντος δὲ τούτου καὶ πάντων ἡσθέντων ἐπ' αὐτῷ 
καὶ μνημονευσάντων ὅτι καὶ ὁ καλὸς Πλάτων αὐτοῦ 
μέμνηται ὡς ἄριστα εἰρημένου (Gorg. p. 451e), ὁ Μυρ-
τίλος ἔφη Ἀναξανδρίδην αὐτὸ διακεχλευακέναι τὸν 
κωμῳδιοποιὸν ἐν Θησαυρῷ λέγοντα οὕτως (II 142 K)·  
    ὁ τὸ σκόλιον εὑρὼν ἐκεῖνος, ὅστις ἦν, 
    τὸ μὲν ὑγιαίνειν πρῶτον ὡς ἄριστον ὂν 
    ὠνόμασεν ὀρθῶς· δεύτερον δ' εἶναι καλόν, 
    τρίτον δὲ πλουτεῖν, τοῦθ', ὁρᾷς, ἐμαίνετο· 
    μετὰ τὴν ὑγίειαν γὰρ τὸ πλουτεῖν διαφέρει· 
    καλὸς δὲ πεινῶν ἐστιν αἰσχρὸν θηρίον. 
ἑξῆς δ' ἐλέχθη καὶ τάδε· 
      ηʹ (15 B) 
    .... ἐκ γῆς χρὴ κατίδην πλόον, 
    εἴ τις δύναιτο καὶ παλάμην ἔχοι. 
    ἐπεὶ δέ κ' ἐν πόντῳ γένηται, 
    τῷ παρεόντι τρέχειν ἀνάγκη. 
      θʹ (16 B) 
    ὁ δὲ καρκίνος ὧδ' ἔφη, 
    χαλᾷ τὸν ὄφιν λαβών· 
    ’εὐθὺν χρὴ τὸν ἑταῖρον ἔμμεν 
    καὶ μὴ σκολιὰ φρονεῖν.‘ 
      ιʹ (9 B) 
    ἐν μύρτου κλαδὶ τὸ ξίφος φορήσω, 
    ὥσπερ Ἁρμόδιος καὶ Ἀριστογείτων, 
    ὅτε τὸν τύραννον κτανέτην 
    ἰσονόμους τ' Ἀθήνας ἐποιησάτην. 
      ιαʹ (10 B) 
    φίλταθ' Ἁρμόδι', οὔ τί που τέθνηκας· 
    νήσσοις δ' ἐν μακάρων σέ φασιν εἶναι,  
    ἵνα περ ποδώκης Ἀχιλεύς, 
    Τυδείδην τέ φασι τὸν ἐσθλόν [Διομήδεα]. 
    ιβʹ (11 B) 
    ἐν μύρτου κλαδὶ τὸ ξίφος φορήσω, 
    ὥσπερ Ἁρμόδιος καὶ Ἀριστογείτων, 
    ὅτ' Ἀθηναίης ἐν θυσίαις 
    ἄνδρα τύραννον Ἵππαρχον ἐκαινέτην. 
    ιγʹ (12 B) 
    αἰεὶ σφῷν κλέος ἔσσεται κατ' αἶαν, 
    φίλταθ' Ἁρμόδιε καὶ Ἀριστόγειτον, 
    ὅτι τὸν τύραννον κτανέτην 
    ἰσονόμους τ' Ἀθήνας ἐποιησάτην. 
    ιδʹ (21 B) 
Ἀδμήτου λόγον, ὦ ἑταῖρε, μαθὼν τοὺς ἀγαθοὺς φίλει, 
τῶν δειλῶν δ' ἀπέχου, γνοὺς ὅτι δειλοῖς ὀλίγη χάρις. 
    ιεʹ (17 B) 
    παῖ Τελαμῶνος, Αἶαν αἰχμητά, λέγουσί σε 
    ἐς Τροίαν ἄριστον ἐλθεῖν Δαναῶν μετ' Ἀχιλλέα. 
    ιϚʹ (18 B) 
    τὸν Τελαμῶνα πρῶτον, Αἴαντα δὲ δεύτερον 
    ἐς Τροίαν λέγουσιν ἐλθεῖν Δαναῶν καὶ Ἀχιλλέα. 
    ιζʹ (19 B) 
    εἴθε λύρα καλὴ γενοίμην ἐλεφαντίνη, 
    καί με καλοὶ παῖδες φέροιεν Διονύσιον ἐς χορόν. 
    ιηʹ (20 B) 
    εἴθ' ἄπυρον καλὸν γενοίμην μέγα χρυσίον 
    καί με καλὴ γυνὴ φοροίη καθαρὸν θεμένη νόον.  
      ιθʹ (22 B) 
    σύν μοι πῖνε, συνήβα, συνέρα, συστεφανηφόρει, 
    σύν μοι μαινομένῳ μαίνεο, σὺν σώφρονι σωφρόνει. 
      κʹ (23 B) 
    ὑπὸ παντὶ λίθῳ σκορπίος, ὦ ἑταῖρ', ὑποδύεται. 
    φράζευ μή σε βάλῃ· τῷ δ' ἀφανεῖ πᾶς ἕπεται δόλος. 
      καʹ (24 B) 
    ἁ ὗς τὰν βάλανον τὰν μὲν ἔχει, τὰν δ' ἔραται λαβεῖν· 
    κἀγὼ παῖδα καλὴν τὴν μὲν ἔχω, τὴν δ' ἔραμαι λαβεῖν. 
      κβʹ (25 B) 
    πόρνη καὶ βαλανεὺς τωὐτὸν ἔχους' ἐμπεδέως ἔθος· 
    ἐν ταὐτᾷ πυέλῳ τόν τ' ἀγαθὸν τόν τε κακὸν λόει. 
      κγʹ (27 B) 
    ἔγχει καὶ Κήδωνι, διάκονε, μηδ' ἐπιλήθου, 
    εἰ δὴ χρὴ τοῖς ἀγαθοῖς ἀνδράσιν οἰνοχοεῖν. 
      κδʹ (14 B) 
    αἰαῖ, Λειψύδριον προδωσέταιρον, 
    οἵους ἄνδρας ἀπώλεσας, μάχεσθαι 
    ἀγαθούς τε καὶ εὐπατρίδας, 
    οἳ τότ' ἔδειξαν οἵων πατέρων κύρησαν. 
      κεʹ (26 B) 
    ὅστις ἄνδρα φίλον μὴ προδίδωσιν, μεγάλην ἔχει 
    τιμὰν ἔν τε βροτοῖς ἔν τε θεοῖσιν κατ' ἐμὸν νόον. 
σκόλιον δέ φασί τινες καὶ τὸ ὑπὸ Ὑβρίου τοῦ Κρητὸς 
ποιηθέν. ἔχει δ' οὕτως (28 B)·  
    ἔστι μοι πλοῦτος μέγας δόρυ καὶ ξίφος 
    καὶ τὸ καλὸν λαισήιον, πρόβλημα χρωτός. 
    τούτῳ γὰρ ἀρῶ, τούτῳ θερίζω, 
    τούτῳ πατέω τὸν ἁδὺν οἶνον ἀπ' ἀμπέλω, 
    τούτῳ δεσπότας μνοίας κέκλημαι. 
    τοὶ δὲ μὴ τολμῶντ' ἔχειν δόρυ καὶ ξίφος 
    καὶ τὸ καλὸν λαισήιον, πρόβλημα χρωτός, 
    πάντες γόνυ πεπτηῶτες ἐμὸν κυνέοντι, δεσπόταν 
    καὶ μέγαν βασιλῆα φωνέοντες. 
  τούτων λεχθέντων ὁ Δημόκριτος ἔφη· ’ἀλλὰ 
μὴν καὶ τὸ ὑπὸ τοῦ πολυμαθεστάτου γραφὲν Ἀριστο-
τέλους εἰς Ἑρμείαν τὸν Ἀταρνέα οὐ παιάν ἐστιν, ὡς 
ὁ τὴν τῆς ἀσεβείας κατὰ τοῦ φιλοσόφου γραφὴν ἀπε-
νεγκάμενος Δημόφιλος εἰς αἰδωτε παρασκευασθεὶς ὑπ' 
Εὐρυμέδοντος, ὡς ἀσεβοῦντος καὶ ᾄδοντος ἐν τοῖς 
συσσιτίοις ὁσημέραι εἰς τὸν Ἑρμείαν παιᾶνα. ὅτι δὲ 
παιᾶνος οὐδεμίαν ἔμφασιν παρέχει τὸ ἆσμα, ἀλλὰ τῶν 
σκολίων ἕν τι καὶ αὐτὸ εἶδός ἐστιν ἐξ αὐτῆς τῆς λέξεως 
φανερὸν ὑμῖν ποιήσω (fr. 6 B)· 
    Ἀρετὰ πολύμοχθε γένει βροτείῳ, 
    θήραμα κάλλιστον βίῳ, 
    σᾶς πέρι, παρθένε, μορφᾶς 
    καὶ θανεῖν ζηλωτὸς ἐν Ἑλλάδι πότμος 
    καὶ πόνους τλῆναι μαλεροὺς ἀκάμαντας· 
    τοῖον ἐπὶ φρένα βάλλεις  
    καρπόν τ' ἀθάνατον χρυσοῦ τε κρείσσω 
    καὶ γονέων μαλακαυγήτοιό θ' ὕπνου. 
    σεῦ δ' ἕνεχ' οὑκ Διὸς Ἡρακλέης Λήδας τε κοῦροι 
    πόλλ' ἀνέτλασαν ἔργοις σὰν ἀγρεύοντες δύναμιν. 
    σοῖς δὲ πόθοις Ἀχιλεὺς Αἴας τ' Ἀίδα δόμον ἦλθον. 
    σᾶς δ' ἕνεκεν φιλίου μορφᾶς καὶ Ἀταρνέος ἔντροφος 
    ἠελίου χήρωσεν αὐγάς. 
    τοιγὰρ ἀοίδιμον ἔργοις ἀθάνατόν τέ μιν αὐξήσουσι 
    Μοῦσαι, 
    Μνημοσύνης θύγατρες, Διὸς ξενίου σέβας αὔξουσαι 
    φιλίας τε γέρας βεβαίας. 
  ἐγὼ μὲν οὐκ οἶδα εἴ τίς τι κατιδεῖν ἐν τούτοις 
δύναται παιανικὸν ἰδίωμα, σαφῶς ὁμολογοῦντος τοῦ 
γεγραφότος τετελευτηκέναι τὸν Ἑρμείαν δι' ὧν εἴρηκεν 
‘σᾶς γὰρ φιλίου μορφᾶς Ἀταρνέος ἔντροφος ἠελίου 
χήρωσεν αὐγάς.’ οὐκ ἔχει δ' οὐδὲ τὸ παιανικὸν ἐπίρ-
ρημα, καθάπερ ὁ εἰς Λύσανδρον τὸν Σπαρτιάτην γρα-
φεὶς ὄντως παιάν, ὅν φησι Δοῦρις ἐν τοῖς Σαμίων 
ἐπιγραφομένοις Ὥροις (FHG II 485) ᾄδεσθαι ἐν Σάμῳ. 
παιὰν δ' ἐστὶν καὶ ὁ εἰς Κρατερὸν τὸν Μακεδόνα 
γραφείς, ὃν ἐτεκτήνατο Ἀλεξῖνος ὁ διαλεκτικός, φησὶν 
Ἕρμιππος ὁ Καλλιμάχειος ἐν τῷ πρώτῳ περὶ Ἀρι-
στοτέλους (FHG III 46). ᾄδεται δὲ καὶ οὗτος ἐν Δελφοῖς, 
λυρίζοντός γέ τινος παιδός. καὶ ὁ εἰς Ἀγήμονα δὲ  
τὸν Κορίνθιον Ἀλκυόνης πατέρα, ὃν ᾄδουσιν Κορίν-
θιοι, ἔχει τὸ παιανικὸν ἐπίφθεγμα. παρέθετο δ' αὐτὸν 
Πολέμων ὁ περιηγητὴς ἐν τῇ πρὸς Ἀράνθιον Ἐπι-
στολῇ (fr. 76 Pr). καὶ ὁ εἰς Πτολεμαῖον δὲ τὸν πρῶτον 
Αἰγύπτου βασιλεύσαντα παιάν ἐστιν, ὃν ᾄδουσιν Ῥόδιοι· 
ἔχει γὰρ τὸ ἰηπαιὰν ἐπίφθεγμα, ὥς φησιν Γόργων 
ἐν τῷ Περὶ τῶν ἐν Ῥόδῳ θυσιῶν. ἐπ' Ἀντιγόνῳ δὲ καὶ 
Δημητρίῳ φησὶν Φιλόχορος (FHG I 408) Ἀθηναίους 
ᾄδειν παιᾶνας τοὺς πεποιημένους ὑπὸ Ἑρμίππου τοῦ 
Κυζικηνοῦ, ἐφαμίλλων γενομένων τῶν παιᾶνας ποιη-
σάντων .. καὶ τοῦ Ἑρμοκλέους προκριθέντος. ἀλλὰ μὴν 
καὶ αὐτὸς Ἀριστοτέλης ἐν τῇ Ἀπολογίᾳ τῆς ἀσεβείας 
(fr. 592 R), εἰ μὴ κατέψευσται ὁ λόγος, φησίν· ‘οὐ γὰρ 
ἄν ποτε Ἑρμείᾳ θύειν ὡς ἀθανάτῳ προαιρούμενος ὡς 
θνητῷ μνῆμα κατεσκεύαζον καὶ ἀθανατίζειν τὴν φύσιν 
βουλόμενος ἐπιταφίοις ἂν τιμαῖς ἐκόσμησα τὸ 〈σῶμα〉.’ 
  τοιαῦτα λέγοντος τοῦ Δημοκρίτου ὁ Κύνουλ-
κος ἔφη· 
    ‘τί μ' ἀνέμνασας κείνων κυλίκων; 
κατὰ τὸν σὸν Φίλωνα, δέον μηδένα τῶν σπουδῆς 
ἀξίων λέγειν τι τοῦ γάστρωνος παρόντος Οὐλπιανοῦ. 
οὗτος γὰρ τὰς καπυρωτέρας ᾠδὰς ἀσπάζεται μᾶλλον 
τῶν ἐσπουδασμένων· οἷαί εἰσιν αἱ Λοκρικαὶ καλούμε-
ναι, μοιχικαί τινες τὴν φύσιν ὑπάρχουσαι, ὡς καὶ ἥδε 
(carm. pop. 27 B)·  
    ὦ τί πάσχεις· μὴ προδῷς ἄμμ', ἱκετεύω. 
    πρὶν καὶ μολεῖν κεῖνον, ἀνίστω, μὴ κακὸν 
    μέγα ποιήσῃ σε κἀμὲ τὴν δειλάκραν. 
    ἁμέρα καὶ δή, τὸ φῶς διὰ τᾶς θυρίδος οὐκ εἰσορῇς; 
τοιούτων γὰρ ᾀσμάτων αὐτοῦ πᾶσα πλήρης ἡ Φοινίκη, 
ἐν ᾗ καὶ αὐτὸς περιῄει καλαμίζων μετὰ τῶν τοὺς κολά-
βρους καλουμένους συντιθέντων· εἴρηται γάρ, ὦ καλὲ 
Οὐλπιανέ, τοὔνομα. καὶ ὅ γε Σκήψιος Δημήτριος 
ἐν τῷ δεκάτῳ τοῦ Τρωικοῦ Διακόσμου φησὶν οὕτως 
(fr. 6 Gaede)· ’Κτησιφῶν ὁ Ἀθηναῖος ποιητὴς τῶν κα-
λουμένων κολάβρων, ὃν καὶ ὁ πρῶτος μετὰ Φιλέται-
ρον ἄρξας Περγάμου Ἄτταλος δικαστὴν καθεστάκει 
βασιλικῶν τῶν περὶ τὴν Αἰολίδα.‘ ὁ δ' αὐτὸς οὗτος 
συγγραφεὺς κἀν τῷ ἐννεακαιδεκάτῳ τῆς αὐτῆς πραγ-
ματείας (fr. 13 G) Μνησιπτολέμου φησί ποτε τοῦ ἱστο-
ριογράφου τοῦ παρὰ Ἀντιόχῳ τῷ προσαγορευθέντι 
Μεγάλῳ πλεῖστον ἰσχύσαντος υἱὸν γενέσθαι Σέλευκον 
τὸν τῶν ἱλαρῶν ᾀσμάτων ποιητήν· οὗπερ συνεχῶς 
ᾄδειν εἰώθασιν (Bergk anth. p. 521)· 
    κἀγὼ παιδοφιλήσω· πολύ μοι κάλλιον ἢ γαμεῖν· 
    παῖς μὲν γὰρ παρεὼν κἠν πολέμῳ μᾶλλον ἐπωφελεῖ.’ 
  καὶ μετὰ ταῦτα ἀποβλέψας εἰς αὐτὸν ἔφη· ‘ἀλλ' 
ἐπειδή μοι ὀργίζῃ, ἔρχομαί σοι λέξων τὸν συρβηνέων 
χορὸν ὅστις ἐστί.’ καὶ ὁ Οὐλπιανὸς ‘οἴει γάρ, ἔφη, 
κάθαρμα, θυμοῦσθαί με ἐφ' οἷς εἴρηκας ἢ κἀπ' ὀλίγον 
σου πεφροντικέναι, ’κύον ἀδδεές‘ (Φ 481); ἀλλ' ἐπεὶ  
διδάσκειν μέ τι ἐπαγγέλλῃ, σπονδάς σοι ποιοῦμαι οὐ 
τριακοντούτιδας ἀλλ' ἑκατοντούτιδας. σὺ δὲ μόνον 
δίδασκε τίς ὁ συρβηνέων χορός.’ 〈καὶ ὅς·〉 ‘Κλέαρχος, 
ὦ λῷστε, ἐν δευτέρῳ περὶ Παιδείας οὑτωσί φησιν 
(FHG II 313)· ’λείπεταί τις ὁ συρβηνέων χορός, ὧν 
ἕκαστος τὸ δοκοῦν ἑαυτῷ κατᾳσαι δεῖ, προσέχων οὐδὲν 
τῷ προκαθημένῳ καὶ διδάσκοντι τὸν χορόν, ἀλλ' αὐτὸς 
πολὺ τούτων ἀτακτότερός ἐστιν θεατής.‘ καὶ κατὰ τὸν 
παρῳδὸν Μάτρωνα (fr. 6 Brandt)· 
    οἳ μὲν γὰρ δὴ πάντες ὅσοι πάρος ἦσαν ἄριστοι (Λ 825), 
    Εὔβοιός τε καὶ Ἑρμογένης δῖοί τε Φίλιπποι (Κ 429), 
    οἳ μὲν δὴ τεθνᾶσι καὶ εἰν Ἀίδαο δόμοισιν (Χ 52)· 
    ἔστι δέ τις Κλεόνικος, ὃν ἀθάνατον λάχε γῆρας, 
    οὔτε ποιητάων ἀδαήμων οὔτε θεάτρων (ρ 283), 
    ᾧ καὶ τεθνειῶτι λαλεῖν πόρε Φερσεφόνεια (κ 490). 
σὺ δὲ καὶ ζῶν, καλὲ Οὐλπιανέ, πάντα μὲν ζητεῖς, λέγεις 
δὲ οὐδὲ ἕν. καὶ ὃς ’τίς ἡδέως, ἔφη, τῶν ἐπῶν ....... 
ὦ καλέ μου ἑταῖρε, ἕως ἔτι ἐμμένομεν ταῖς σπονδαῖς.‘ 
  καὶ ὁ Κύνουλκος· ’πολλοί τινες παρῳδιῶν ποιη-
ταὶ γεγόνασιν, ὦ ἑταῖρε· ἐνδοξότατος δ' ἦν Εὔβοιος ὁ 
Πάριος, γενόμενος τοῖς χρόνοις κατὰ Φίλιππον. οὗτός 
ἐστιν ὁ καὶ Ἀθηναίοις λοιδορησάμενος, καὶ σῴζεται 
αὐτοῦ τῶν παρῳδιῶν βιβλία τέσσαρα. μνημονεύει δ'  
αὐτοῦ Τίμων ἐν τῷ πρώτῳ τῶν Σίλλων (fr. 39 W). 
Πολέμων δ' ἐν τῷ δωδεκάτῳ τῶν πρὸς Τίμαιον περὶ 
τῶν τὰς παρῳδίας γεγραφότων ἱστορῶν τάδε γράφει 
(fr. 45 Pr)· ‘καὶ τὸν Βοιωτὸν δὲ καὶ τὸν Εὔβοιον τοὺς 
τὰς παρῳδίας γράψαντας λογίους ἂν φήσαιμι διὰ τὸ 
παίζειν ἀμφιδεξίως καὶ τῶν προγενεστέρων ποιητῶν 
ὑπερέχειν ἐπιγεγονότας. εὑρετὴν μὲν οὖν τοῦ γένους 
Ἱππώνακτα φατέον τὸν ἰαμβοποιόν. λέγει γὰρ οὗτος 
ἐν τοῖς ἑξαμέτροις (fr. 85 B4)· 
    Μοῦσά μοι Εὐρυμεδοντιάδεα, τὴν παντοχάρυβδιν, 
    τὴν ἐγγαστριμάχαιραν, ὃς ἐσθίει οὐ κατὰ κόσμον (υ 181), 
    ἔννεφ', ὅπως ψηφῖδι 〈κακὸς〉 κακὸν οἶτον ὀλεῖται (Γ 417) 
    βουλῇ δημοσίῃ παρὰ θῖν' ἁλὸς ἀτρυγέτοιο (Α 316). 
κέχρηται δὲ καὶ Ἐπίχαρμος ὁ Συρακόσιος ἔν τισι 
τῶν δραμάτων ἐπ' ὀλίγον καὶ Κρατῖνος ὁ τῆς ἀρχαίας 
κωμῳδίας ποιητὴς ἐν Εὐνείδαις καὶ τῶν κατ' αὐτὸν 
Ἡγήμων ὁ Θάσιος, ὃν ἐκάλουν Φακῆν. λέγει γὰρ 
οὕτως (p. 42 Brandt)· 
    ἐς δὲ Θάσον μ' ἐλθόντα μετεωρίζοντες ἔβαλλον 
    πολλοῖσι σπελέθοισι, καὶ ὧδέ τις εἶπε παραστάς· 
    ’ὦ πάντων ἀνδρῶν βδελυρώτατε, τίς ς' ἀνέπεισε 
    καλὴν 〈ἐς〉 κρηπῖδα ποσὶν τοιοῖσδ' ἀναβῆναι;‘ 
    τοῖσι δ' ἐγὼ πᾶσιν μικρὸν μετὰ τοῦτ' ἔπος εἶπον· 
    ’μνέα μ' ἀνέπεισε γέροντα καὶ οὐκ ἐθέλοντ' ἀναβῆναι 
    καὶ σπάνις, ἣ πολλοὺς Θασίων εἰς ὁλκάδα βάλλει  
    εὐκούρων βδελυρῶν, ὀλλύντων τ' ὀλλυμένων τε 
    ἀνδρῶν, οἳ [καὶ] νῦν κεῖθι κακῶς κακὰ ῥαψῳδοῦσιν· 
    οἷς καὶ ἐγὼ μετὰ τοῖσιν τὰ χρηίζων ἐποίθησα. 
    αὖθις δ' οὐκ ἐπὶ κέρδος ἀπείσομαι εἰς Θασίους 
    μηθὲν πημαίνων κλυτὸν ἄργυρον ἐγγυαλίξων, 
    μή τίς μοι κατὰ οἶκον Ἀχαιάδων νεμεσήσῃ (β 101) 
    πεσσομένης ἀλόχου τὸν ἀχαικὸν ἄρτον ἐν οἴκοις, 
    καί ποτέ τις εἴπῃ σμικρὸν τυροῦντ' ἐσιδοῦσα (Ζ 459), 
    ‘ὡς φιλίων ωρμην παρ' Ἀθηναίοισιν ἀείσας 
    πεντήκοντ' ἔλαβε δραχμάς, σὺ δὲ μικρὸν ἐπέψω.’ 
    ταῦτά μοι ὁρμαίνοντι παρίστατο Παλλὰς Ἀθήνη (γ 222), 
    χρυσῆν ῥάβδον ἔχουσα, καὶ ἤλασεν εἶπέ τε φωνῇ· 
    ‘δεινὰ παθοῦσα Φακῆ βδελυρά, χώρει 'ς τὸν ἀγῶνα.’ 
    καὶ τότε δὴ θάρσησα καὶ ἤειδον πολὺ μᾶλλον (Α 92) 
    πεποίηκε δὲ παρῳδίας καὶ Ἕρμιππος ὁ τῆς ἀρχαίας 
κωμῳδίας ποιητής. τούτων δὲ πρῶτος εἰσῆλθεν εἰς 
τοὺς ἀγῶνας τοὺς θυμελικοὺς Ἡγήμων καὶ παρ' Ἀθη-
ναίοις ἐνίκησεν ἄλλαις τε παρῳδίαις καὶ τῇ Γιγαντο-
μαχίᾳ. γέγραφε δὲ καὶ κωμῳδίαν εἰς τὸν ἀρχαῖον 
τρόπον, ἣν ἐπιγράφουσιν Φιλίνην. ὁ δὲ Εὔβοιος 
πολλὰ μὲν εἴρηκεν ἐν τοῖς ποιήμασιν χαρίεντα, περὶ 
μὲν τῆς τῶν βαλανέων μάχης (fr. 1 Brandt)·  
    βάλλον δ' ἀλλήλους χαλκήρεσιν ἐγχείῃσιν (Σ 534). 
περὶ δὲ τοῦ λοιδορουμένου κουρέως τῷ κεραμεῖ τῆς 
γυναικὸς χάριν (fr. 2)· 
    μήτε σὺ τόνδ' ἀγαθός περ ἐὼν ἀποαίρεο, κουρεῦ, 
    μήτε σύ, Πηλείδη (Α 275. 77). 
ὅτι δὲ ἦν τις περὶ αὐτοὺς δόξα παρὰ τοῖς Σικελιώταις 
Ἀλέξανδρος ὁ Αἰτωλὸς ὁ τραγῳδοδιδάσκαλος ποιήσας 
ἐλεγεῖον τρόπον τοῦτον δηλοῖ (p. 230 M)· 
    ὡς Ἀγαθοκλῆος λάσιαι φρένες ἤλασαν ἔξω 
    πατρίδος. ἀρχαίων ἦν ὅδ' ἀνὴρ προγόνων, 
    εἰδὼς ἐκ νεότητος ἀεὶ ξείνοισιν ὁμιλεῖν 
    ξεῖνος· Μιμνέρμου δ' εἰς ἔπος ἄκρον ἰὼν 
    παιδομανεῖ σὺν ἔρωτι πότην ἶσον. ἔγραφε δ' ὡνὴρ 
    εὖ παρ' Ὁμηρείην ἀγλαίην ἐπέων 
    πισσύγγους ἢ φῶρας ἀναιδέας ἤ τινα χλούνην, 
    φλύων ἀνθηρῇ σὺν κακοδαμονίῃ. 
    τοῖα Συρηκοσίοις καὶ ἔχων χάριν. ὃς δὲ Βοιωτοῦ 
    ἔκλυεν, Εὐβοίῳ τέρψεται οὐδ' ὀλίγον.‘ 
  πολλῶν οὖν ἑκάστοτε τοιούτων λεγομένων, ἐπεί 
ποτε ἑσπέρα κατελάμβανεν ἡμᾶς, ὃ μέν τις ἔλεγεν ’παῖ, 
λυχνίον', ὃ δὲ λυχνέα, ὃ δὲ λοφνίδα, οὕτω καλεῖσθαι 
φάσκων τὴν ἐκ τοῦ φλοιοῦ λαμπάδα, ὃ δὲ πανόν, 
ἄλλος δὲ φανόν, ὃ δὲ λυχνοῦχον, ὃ δὲ λύχνον, καὶ  
δίμυξον δὲ λύχνον ἕτερος, ἄλλος δὲ ἑλάνην, ὃ δέ τις 
ἑλάνας, τὰς λαμπάδας οὕτω φάσκων καλεῖσθαι παρὰ 
τὴν ἕλην· οὕτω δ' εἰπεῖν Νεάνθην ἐν αʹ τῶν περὶ 
Ἄτταλον Ἱστοριῶν (FHG III 4)· καὶ ἄλλος ὅ τι δή ποτε, 
ὡς τάραχον γίνεσθαι οὐ τὸν τυχόντα τῶν ἐπὶ τούτοις 
πίστεων παρὰ πάντων λεγομένων. Σιληνὸν μὲν γάρ 
τις τὸν γλωσσογράφον ἔφασκεν Ἀθηναίους λέγειν τὰς 
λαμπάδας φανούς. Τιμαχίδας δὲ ὁ Ῥόδιος δέλετρον 
τὸν φανὸν καλεῖσθαι, οἷον, φησίν, οἱ νυκτερευόμενοι 
τῶν νέων ἔχουσιν ... οὓς οὗτοι ἑλάνας καλοῦσιν. Ἀμε-
ρίας δὲ γράβιον τὸν φανόν. Σέλευκος δὲ οὕτως 
ἐξηγεῖται ταύτην τὴν λέξιν· ‘γράβιόν ἐστιν τὸ πρίνινον 
ἢ δρύινον ξύλον, ὃ περιεθλασμένον καὶ κατεσχισμένον 
ἐξάπτεσθαι καὶ φαίνειν τοῖς ὁδοιποροῦσιν. Θεοδω-
ρίδας γοῦν ὁ Συρακόσιος ἐν Κενταύροις διθυράμβῳ 
φησίν (anth. Bergk. p. 521)· 
    πίσσα δ' ἀπὸ γραβίων ἔσταζεν, 
οἷον ἀπὸ 〈.... λαμ〉πάδων. μν〈ημονεύει δὲ〉 γραβίων 
κα〈ὶ Στράττις〉 ἐν Φοινίσσαις (I 726 K). 
 ὅτι δὲ 
λυχνοῦχοι οἱ νῦν καλούμενοι φανοὶ ὠνομάζοντο Ἀρι-
στοφάνης ἐν Αἰολοσίκωνι παρίστησιν (ib. 394)· 
    καὶ διαστίλβονθ' ὁρῶμεν, 
    ὥσπερ ἐν κενῷ λυχνούχῳ, 
    πάντα τῆς ἐξωμίδος.  
ἐν δὲ τῷ δευτέρῳ Νιόβῳ προειπὼν λυχνοῦχον (ib. 463) 
  οἴμοι κακόδαιμον, φησίν, ὁ λυχνοῦχος ἡμῖν οἴχεται. 
εἶτ' ἐπιφέρει· 
    καὶ πῶς ὑπερβὰς τὸν λυχνοῦχον οἴχεται 
    κἄλαθέ σε; 
ἐν δὲ τοῖς ἑξῆς καὶ λυχνίδιον αὐτὸν καλεῖ διὰ τούτων· 
      ἀλλ' ὥσπερ [ὁ] λύχνος 
    ὁμοιότατα κάθευδ' ἐπὶ τοῦ λυχνιδίου. 
Πλάτων δ' ἐν Νυκτὶ Μακρᾷ (ib. 624)· 
    ἕξουσιν οἱ πομπεῖς λυχνούχους δηλαδή. 
Φερεκράτης Δουλοδιδασκάλῳ (ib. 156)· 
    ἄνυσόν ποτ' ἐξελθών, κρότος γὰρ γίγνεται, 
    καὶ τὸν λυχνοῦχον ἔκφερ' ἐνθεὶς τὸν λύχνον. 
Ἄλεξις δ' Ἐκκηρυττομένῳ (II 332 K)· 
    ὥστ' ἐξελὼν ἐκ τοῦ λυχνούχου τὸν λύχνον 
    μικροῦ κατακαύσας ἔλαθ' ἑαυτόν, ὑπὸ μάλης 
    τῇ γαστρὶ μᾶλλον τοῦ δέοντος προσαγαγών. 
Εὐμήδης δ' ἐν Σφαττομένῳ (III 377 K) προειπών· 
    ἡγοῦ μέν· ἢν δὲ . υ?κνον εἰς τὸ πρόσθ' ἰδὼν 
    ......... ατο . ϋμένιδι ........ ς, 
ἐπιφέρει· 
    〈.... λυχνο〉ύχῳ ... κο..........  
Ἐπικράτης δ' ἐν Τριόδοντι ἢ Ῥωποπώλῃ προειπών 
(II 285 K)· 
    λαβὲ τριόδοντα καὶ λυχνοῦχον, 
ἐπιφέρει· 
    ἐγὼ δὲ δεξιᾷ γε τόνδ' ἔχω τινά, 
    σιδηρότευκτον ἐναλίων θηρῶν βέλος, 
    κερατίνου τε φωσφόρου λύχνου σέλας. 
Ἄλεξις Μίδωνι (ib. 351)· 
    ὁ πρῶτος εὑρὼν μετὰ λυχνούχου περιπατεῖν 
    τῆς νυκτὸς ἦν τις κηδεμὼν τῶν δακτύλων. 
    ἐν δὲ Θεοφορήτῳ ὁ αὐτὸς Ἄλεξις (ib. 325)· 
    οἶμαί γ' ἐπιτιμᾶν τῶν ἀπαντώντων τινὰς 
    ἡμῖν, ὅτι τηνικαῦτα μεθύων περιπατῶ. 
    ποῖος γάρ ἐστιν φανός, ὦ πρὸς τῶν θεῶν, 
    τοιοῦτος οἷος ὁ γλυκύτατος ἥλιος; 
Ἀναξανδρίδης δὲ ἐν Ὕβρει (ib. 157)· 
    οὔκουν λαβὼν τὸν φανὸν ἅψεις μοι λύχνον; 
ἄλλοι δὲ ἔφασκον φανὸν λέγεσθαι τὴν λαμπάδα, οἳ 
δὲ τὴν ἔκ τινων ξύλων τετμημένων δέσμην. Μέναν-
δρος Ἀνεψιοῖς (III 20 K)· 
    ὁ φανός ἐστι μεστὸς ὕδατος οὑτοσί· 
    δεῖ τ' οὐχὶ σείειν, ἀλλ' ἀποσείειν αὐτόθεν. 
Νικόστρατος ἐν Πατριώταις (II 226 K)· 
    ὁ κάπηλος γὰρ οὑκ τῶν γειτόνων 
    ἄν τ' οἶνον ἄν τε φανὸν ἀποδῶταί τινι 
    ἄν τ' ὄξος, ἀπέπεμψ' ὁ κατάρατος δοὺς ὕδωρ. 
Φιλιππίδης Συμπλεούσαις (III 306)·  
    ὁ φανὸς ἡμῖν οὐκ ἔφαινεν οὐδὲ ἕν. 
    {Β.} ἔπειτα φυσᾶν δυστυχὴς οὐκ ἠδύνω; 
  Φερεκράτης δὲ ἐν Κραπατάλλοις τὴν νῦν λυχνίαν 
καλουμένην λύχνειον κέκληκεν διὰ τούτων (I 169 K)· 
    τίς τῶν λυχνείων ἡ 'ργασία; {Β.} Τυρρηνική. 
ποικίλαι γὰρ ἦσαν αἱ παρὰ τοῖς Τυρρηνοῖς ἐργασίαι, 
φιλοτέχνων ὄντων τῶν Τυρρηνῶν. Ἀντιφάνης δ' 
Ἱππεῦσι (II 54 K)· 
      τῶν δ' ἀκοντίων 
    συνδοῦντες ὀρθὰ τρία λυχνείῳ χρώμεθα. 
Δίφιλος δ' ἐν Ἀγνοίᾳ (ib. 541)· 
      ἅψαντες λύχνον 
    λυχνεῖον ἐζητοῦμεν. 
Εὐφορίων δ' ἐν Ἱστορικοῖς Ὑπομνήμασιν (fr. 24 M) 
Διονύσιόν φησι τὸν νεώτερον Σικελίας τύραννον Τα-
ραντίνοις εἰς τὸ πρυτανεῖον ἀναθεῖναι λυχνεῖον δυνά-
μενον καίειν τοσούτους λύχνους ὅσος ὁ τῶν ἡμερῶν 
ἐστιν ἀριθμὸς εἰς τὸν ἐνιαυτόν. Ἕρμιππος δὲ ὁ 
κωμῳδιοποιὸς ἐν Ἰάμβοις (I 248 K) τὸ στρατιωτικὸν 
λυχνεῖον σύνθετον οὕτως ὀνομάζει. ἐν δὲ Φορμοφόροις 
δράματι (ib. 243)· 
    τῇδ' ἐξιόντι δεξιᾷ, ὦ λυχνίδιον. 
πανὸς δ' ὀνομάζεται τὸ διακεκομμένον ξύλον καὶ συν-
δεδεμένον· τούτῳ δ' ἐχρῶντο λαμπάδι. Μένανδρος 
Ἀνεψιοῖς (III 21 K)· 
      〈οἶς'〉 εἰσιὼν 
    πανόν, λύχνον, λυχνοῦχον, ὅ τι πάρεστι· φῶς 
    μόνον πολὺ ποίει.  
Δίφιλος Στρατιώτῃ (II 542 K)· 
    ἀλλ' ὁ πανὸς ὕδατός ἐστι μεστός. 
πρότερος δὲ τούτων Αἰσχύλος ἐν Ἀγαμέμνονι μέμνη-
ται | τοῦ πανοῦ (296) 〈καὶ Εὐριπίδης〉 | ἐν Ἴωνι (195). 
ἔλεγ〈ον δὲ τοῦτον οἱ〉 | πρὸ ἡμῶν κ〈αὶ ξυλολυχνοῦ-〉 |
χον, οὗ μνη〈μονεύει Ἄλεξις〉 | ἐν Εἰσοικιζ〈ομένῳ οὕτως〉 
(II 408 K)· 
fol. 371r pag. b, inde a v. 6 
    ὁ δὲ ξυλο〈λυχνοῦχος .... 
    πυρὸς 
    ν?ὶ 
    χ 
    ο 
    κ〈.......... μνημο-〉
    νε〈ύει δὲ Θεόπομπος ἐν Εἰρή-
    ν〈ῃ λέγων οὑτωσί (I 735 K)· ’ἡμᾶς δ' ἀ-〉
    παλ〈λαχθέντας ἐπ' ἀγαθαῖς〉 
    τύχα〈ις ὀβελισκολυχνίου〉 
    καὶ ξ〈ιφομαχαίρας πικρᾶς〉 
    επακ 
    επισ 
    ασελ 
    ωτι 
    πῶς  
μεν 
δαίν 
γωδ 
ὀισπ 
φη 
ενο 
νειμ 
απτ 
Φιλύ〈λλιος (I 788 K) 
π 
δι 
λα 
φ 
φ 
τ 
ξ 
δ 
. 
. 
. 
    fol. 371v pag. a 
    ὡς ἐβάδι-
ζον δαίδας〉 μετὰ χερσὶν 
ἔχοντες‘.〉 δὲ τῶν ἄλλων 
    έμενον ἔν 
    δέοι κατα 
    ὅπερ ἔτι  
. ρων 
    ιη 
    . 
    . 
    . 
    . 
    . 
    . 
    κάν 
    ῆι 
ο φησὶ 
    λεί 
    οδω 
ι εἰσ 
    ωλι 
δ' ενι 
    λύ 
    υθέ 
    υτί 
    όν 
    ῆσ 
    εκ 
    ου 
    ψη 
    χρυ 
    αφά 
    ει: 
    ον  
      υ 
    διμύ〉ξου 
      ει 
      ὰ 
      σ 
      αῖ 
      . 
      α 
      . 
      . 
    ξυλολύχνου δὲ μέμνηται Ἄλεξις (supra p. 553, 6)· 
καὶ τάχα τούτῳ ὅμοιόν ἐστι τὸ παρὰ Θεοπόμπῳ ὀβε-
λισκόλυχνον (sic). Φιλύλλιος δὲ (supra p. 554, 9) τὰς 
λαμπάδας δᾷδας καλεῖ. οὐ παλαιὸν δ' εὕρημα λύχνος· 
φλογὶ δ' οἱ παλαιοὶ τῆς τε δᾳδὸς καὶ τῶν ἄλλων ξύλων 
ἐχρῶντο. ’κοιμίσαι λύχνον‘ Φρύνιχος φησί (I 377 K). 
Νίκανδρος δ' ὁ Κολοφώνιος κτλ' (cf. p. 701 a) 
    .......... σω καὶ θρυαλλίδ', ἢν δέῃ. 
καὶ Πλάτων ἐν Νυκτὶ μακρᾷ (I 624 K)· 
    ἐνταῦθ' ἐπ' ἄκρων τῶν κροτάφων ἕξει λύχνον 
    δίμυξον. 
μνημονεύει τοῦ διμύξου λύχνου καὶ Μεταγένης ἐν 
Φιλοθύτῃ (ib. 708) καὶ Φιλωνίδης ἐν Κοθόρνοις (ib. 255). 
Κλείταρχος δ' ἐν ταῖς Γλώσσαις λοφνίδα φησὶ καλεῖν  
Ῥοδίους τὴν ἐκ τοῦ φλοιοῦ τῆς ἀμπέλου λαμπάδα. 
Ὅμηρος δὲ τὰς λαμπάδας δετὰς ὀνομάζει (Λ 554)· 
    καιόμεναί τε δεταί, τάς τε τρεῖ ἐσσύμενός περ. 
ἑλάνη δὲ ἡ λαμπὰς καλεῖται, ὡς Ἀμερίας φησίν. 
Νίκανδρος δ' ὁ Κολοφώνιος (fr. 89 Schn) ἑλάνην τὴν 
τῶν καλάμων δέσμην. λύχνα δὲ οὐδετέρως εἴρηκεν 
Ἡρόδοτος ἐν δευτέρᾳ Ἱστοριῶν (c. 62). λυχνοκαυτίαν 
δὲ ἣν οἱ πολλοὶ λέγουσιν λυχναψίαν Κηφισόδωρος 
ἐν Ὑί (I 802 K). 
  καὶ ὁ Κύνουλκος αἰεί ποτε τῷ Οὐλπιανῷ ἀντι-
κορυσσόμενος ἔφη· ’ἐμοὶ δέ, παῖ δωρόδειπνε, ἀσσαρίου 
κανδήλας πρίω, ἵνα κἀγὼ κατὰ τὸν καλὸν Ἀγάθωνα 
(fr. 15 N) ἀναφωνήσω τάδε τὰ τοῦ ἡδίστου Ἀριστο-
φάνους (I 544 K)· 
    ἐκφέρετε πεύκας κατ' Ἀγάθωνα φωσφόρους.‘ 
καὶ ταῦτ' εἰπὼν 
    οὐρὰν ὑπίλας ὑπὸ λεοντόπουν βάσιν (Eur. fr. 540 N), 
ὑπεξῆλθεν τοῦ συμποσίου ὑπνηλὸς κάρτα γενόμενος. 
  τῶν δὲ πολλῶν τὸ ἰὴ παιὼν ἐπιφθεγγομένων 
ὁ Ποντιανὸς ἔφη· ’τὸ ἰὴ παιών, ἄνδρες φίλοι, μα-
θεῖν βούλομαι εἴτε παροιμία ἐστὶν εἴτε ἐφύμνιον εἴτε 
τι ἄλλο.‘ πρὸς ὃν ὁ Δημόκριτος ἔφη· ’Κλέαρχος 
ὁ Σολεὺς οὐδενὸς ὢν δεύτερος τῶν τοῦ σοφοῦ Ἀρι-
στοτέλους μαθητῶν ἐν τῷ προτέρῳ περὶ Παροιμιῶν 
(FHG II 318) τὴν Λητώ φησιν ἐκ Χαλκίδος τῆς Εὐβοίας 
ἀνακομίζουσαν εἰς Δελφοὺς Ἀπόλλωνα καὶ Ἄρτεμιν 
γενέσθαι περὶ τὸ τοῦ κληθέντος Πύθωνος σπήλαιον. 
καὶ φερομένου τοῦ Πύθωνος ἐπ' αὐτοὺς ἡ Λητὼ τῶν  
παίδων τὸν ἕτερον ἐν ταῖς ἀγκάλαις ἔχουσα, ἐπιβᾶσα 
τῷ λίθῳ τῷ νῦν ἔτι κειμένῳ ὑπὸ τῷ ποδὶ τῆς χαλκῆς 
εἰργασμένης Λητοῦς, ὃ τῆς τότε πράξεως μίμημα γενό-
μενον ἀνάκειται παρὰ τὴν πλάτανον ἐν Δελφοῖς, εἶπεν 
‘ἵε παῖ.’ τυχεῖν δὲ τόξα μετὰ χεῖρας ἔχοντα τὸν 
Ἀπόλλωνα. τοῦτο δ' ἐστὶν ὡς ἂν εἴποι τις ‘ἄφιε παῖ’ 
καὶ ‘βάλε παῖ.’ διόπερ ἀπὸ τούτου λεχθῆναί φασιν 
τὸ ἵε παῖ καὶ ἵε παιών. ἔνιοι δὲ παρεγκλίνοντές τε 
τὴν λέξιν καὶ 〈ψιλοῦντες〉 ἐπὶ τοῖς δεινοῖς ἀλεξητήριόν 
τινα παροιμίαν λέγουσιν ‘ἰὴ παιών’ καὶ οὐχὶ ‘ἵε παῖ.’ 
πολλοὶ δὲ καὶ ἐπὶ τοῖς τέλος ἔχουσιν ἐπιφθεγγόμενοι 
οἳ μὲν ἐν παροιμίᾳ φασὶν οὕτως τοῦτο δὴ τὸ λεγό-
μενον ‘ἰὴ παιών,’ διὰ δὲ τὸ λίαν ἡμῖν εἶναι σύνηθες 
λανθάνον ὂν ἐν παροιμίᾳ. οἳ δὲ τὸ τοιοῦτο λέγοντες 
οὐχ ὡς παροιμίαν ... τὸ δὲ ὑφ' Ἡρακλείδου τοῦ Πον-
τικοῦ λεχθὲν φανερῶς πέπλασται, ἐπὶ σπονδαῖς τοῦτο 
πρῶτον εἰς τρὶς εἰπεῖν τὸν θεὸν οὕτως ‘ἵη παιάν ἵη 
παιών.’ ἐκ ταύτης γὰρ τῆς πίστεως τὸ τρίμετρον καλού-
μενον ἀνατίθησι τῷ θεῷ, φάσκων τοῦ θεοῦ τοῦθ' 
ἑκάτερον εἶναι τῶν μέτρων, ὅτι μακρῶν μὲν τῶν πρώ-
των δύο συλλαβῶν λεγομένων ‘ἰὴ παιάν’ ἡρῷον γίνεται, 
βραχέων δὲ [λεχθεισῶν] ἰαμβεῖον· διὰ δὲ τοῦτο δῆλον 
ὅτι καὶ τὸν χωλίαμβον ἀναθετέον αὐτῷ. βραχειῶν γὰρ  
γινομένων εἰ δύο τὰς ἁπασῶν τελευταίας συλλαβὰς 
εἰς μακρὰν ποιήσει τις, ὁ Ἱππώνακτος ἴαμβος ἔσται.‘ 
  μετὰ ταῦτ' ἤδη μελλόντων καὶ ἡμῶν ἀνίστα-
σθαι ἐπεισῆλθον παῖδες φέροντες ὃ μέν τις θυμιατή-
ριον, ὃ δὲ — — — — 
f. 372v pag. a 
τοῦ συμποσίου ...... δε? | 〈λιβ〉α〈ν〉ωτοῦ ...... ιμ?-
πο?ι? | # — — — — — # δὴ ... | — — — — —ηιθυ-
τ?α# | — — — — — —τὰ τὸν | — — — — —αν. τήν 
...... ε?νο?ρ? ..... οι | ...... ὸ ..... καὶ τόδε 
ε | .... ε? . τοῦ θ〈υμι〉ατηρίου | ...... κ?αὶ? ἐ . τοῦ 
〈λι〉βανωτοῦ, | τοῖς θεοῖς πᾶσι καὶ πάσαις | εὐξ?άμενος, 
ἐπισπείσας | τοῦ οἴνου καὶ δοὺς κατὰ | τὸ νόμιμον 〈τὸ〉 
ἐπιχώριον τὸ | λοιπὸν τοῦ ἀκράτου τῷ | διδόντι ἐκπιεῖν 
παιδὶ | τὸν εἰς τὴν Ὑγίειαν παι|ᾶνα ᾄσας τὸν ποιηθέν|τα 
ὑπὸ Ἀρίφρονος τοῦ Σι|κυωνίου τόνδε (PL III 595 B4)· 
    Ὑγίεια, πρεσβίστα μακάρων, μετὰ σοῦ ναίοιμι τὸ 
    λειπόμενον βιοτᾶς, σὺ δέ μοι πρόφρων σύνοικος 
    εἰ γάρ τις ἢ πλούτου χάρις ἢ τεκέων [εἴης· 
    〈ἢ〉 τᾶς ἰσοδαίμονος ἀνθρώποις βασιληίδος ἀρχᾶς ἢ 
      πόθων,  
    οὓς κρυφίοις Ἀφροδίτας ἄρκυσιν θηρεύομεν, 
    ἢ εἴ τις ἄλλα θεόθεν ἀνθρώποισι τέρψις ἢ πόνων 
      ἀμπνοὰ πέφανται, 
    μετὰ σεῖο, μάκαιρ' Ὑγίεια, 
    τέθαλε πάντα καὶ λάμπει Χαρίτων ὄαροι· 
    σέθεν δὲ χωρὶς οὔτις εὐδαίμων 〈ἔφυ〉. 
καὶ ἀσπα|σάμενος ἡμᾶς φιλοφρό〈νως〉 ... ἀπομάττον-
τας ... | — — —οἴδασιν ο〈ἱ πα〉λαιοί. Σώπατρος 
γὰρ ὁ φλυακογράφος ἐν τῷ ἐπιγραφομένῳ δράματι 
Φακῆ λέγει οὕτως· 
    κρεανομοῦμαι καὶ τὸν ἐκ Τυρρηνίας 
    οἶνον σὺν ὀκτὼ λαμβάνειν ἐπίσταμαι. 
ταῦτα, φίλτατε Τιμόκρατες, κατὰ τὸν Πλάτωνα (ep. 2 
p. 314c) οὐ Σωκράτους νέου καὶ καλοῦ παίγνια, ἀλλὰ 
τῶν δειπνοσοφιστῶν σπουδάσματα. κατὰ γὰρ τὸν Χαλ-
κοῦν Διονύσιον (fr. 6 B)· 
      τί κάλλιον ἀρχομένοισιν 
    ἢ καταπαυομένοις ἢ τὸ ποθεινότατον; 
