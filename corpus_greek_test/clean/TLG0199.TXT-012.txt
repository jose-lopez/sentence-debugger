[Τ]ῶν ἕνα οἱ Κ[ρο]νίδας ὑψίζυγος Ἰσ[θ]μιόνικον θῆκεν ἀντ' [εὐε]ργεσιᾶν, λιπαρῶν τ' ἄλλων στεφάν[ων] ἐπίμοιρον.
Φαμὶ καὶ φάσω ⸤μέ⸥γιστον κῦδος ἔχειν ἀρετάν· πλοῦτος δὲ καὶ δειλοῖσιν ἀνθρώπων ὁμιλεῖ, ἐθέλει δ' αὔξειν φρένας ἀνδρός· ὁ δ' εὖ ἔρδων θεοὺς ἐλπίδι κυδροτέρᾳ σαίνει κέαρ.
Εἰ δ' ὑγιείας θνατὸς ἐὼν ἔλαχεν ζώειν τ' ἀπ' οἰκείων ἔχει, πρώτοις ἐρίζει· παντί τοι τέρψις ἀνθρώπων βίῳ ἕπεται νόσφιν γε νόσων πενίας τ' ἀμαχάνου.
Ἶσον ὅ τ' ἀφνεὸς ἱμείρει μεγάλων ὅ τε μείων παυροτέρων· τὸ δὲ πάντων εὐμαρεῖν οὐδὲν γλυκὺ θνατοῖσιν, ἀλλ' αἰεὶ τὰ φεύγοντα δίζηνται κιχεῖν.
Ὅντινα κουφόταται θυμὸν δονέουσι μέριμναι, ὅσσον ἂν ζώῃ †χρόνον, τόνδ' ἔλαχαν† τιμάν.
Ἀρετὰ δ' ἐπίμοχθος [μέν, τ]ελευταθεῖσα δ' ὀρθῶς [ἀνδρὶ κ]αὶ εὖτε θάνῃ λείπ[ει πολυ]ζήλωτον εὐκλείας ἄ[γαλ]μα.
